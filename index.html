<!DOCTYPE html>
<html>

  <head>
	<meta name="generator" content="Hugo 0.54.0" />

  <title>
      
      Murat Çorlu
      
  </title>

</head>


  <body>

    

	
<div class="h-feed">

	
	
	  <div class="h-entry">
		

		<a href="https://muratcorlu.micro.blog/2021/12/11/deneme-bu-bir.html" class="u-url"><time class="dt-published" datetime="2021-12-12 00:51:00 &#43;0200">Dec 12, 2021</time></a>

		<div class="e-content">
			 <p>Bu bir deneme yazısıdır.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2018/02/10/hollandada-yl.html">Hollanda’da 1 yıl</a></h1>
		

		<a href="https://muratcorlu.micro.blog/2018/02/10/hollandada-yl.html" class="u-url"><time class="dt-published" datetime="2018-02-10 02:00:00 &#43;0200">Feb 10, 2018</time></a>

		<div class="e-content">
			 <p>Philips Lighting’de çalışmak üzere ailecek taşındığımız Hollanda’nın Eindhoven şehrinde, geçtiğimiz günlerde 1 yılı doldurduk. <a href="{% post_url 2017-03-07-hollandada-1-ay %}">İlk ay</a> ve <a href="{% post_url 2017-08-09-hollandada-6-ay %}">6. ay</a>daki gibi, önemli bir dönüm noktası olduğunu gördüğüm 1. yılda da izlenimlerimi paylaşmak istiyorum.</p>

<ul>
<li><p>Bir yerde 1 yıl doldurmak önemli, zira bu sayede bütün mevsimleri, bütün ödemeleri, bütün etkinlikleri ve yılın belirli zamanlarına bağlı bütün özel durumları tecrübe etmiş oluyorsunuz.</p></li>

<li><p>Hollanda’da 6 ay ilkbahar, 2 ay sonbahar, 4 ay da kış yaşanıyor. Türkiye’de bildiğimiz manada bir yaz yaşamadık. Toplamda yaklaşık 5 günde 30 derece ve üzerini gördük. Onlardan ikisinde de turuncu alarm ilan edildi. Yaşlıların gerekmedikçe sokağa çıkmamaları, sıcaktan bunalanların klimalı alışveriş merkezlerine girmeleri salık verildi. Onun dışındaki süreçte Nisan-Eylül ayları boyunca gündüzleri 18–25 derece aralığında, geceleri de 10–20 derece aralığında geçti. Açıkçası ben çok sıcak sevmediğim için bu süreçten oldukça memnundum. Klima veya ısıtıcı kullanmaya ihtiyaç olmadan geçirebildiğiniz yeterince uzun bir süreç.</p></li>

<li><p>Kış ayları ise -ki bunlar Aralık-Mart bölümünü kapsıyor- gündüz genelde 0–10 derece aralığında geçti. Bazen geceleri -5 dereceye kadar düştü. Normalde burada çok nadiren kar yağarmış ama şansımıza bu sene aralık ayında 2 gün baya güzel kar yağdı. Soğuk, eğer çok rüzgar olmazsa çok sıkıntı vermiyor açıkçası. Ama buranın en leş havası, soğuk, rüzgar ve yağmurun beraber olduğu hava. Ve bu havada bisiklete binmek… Paha biçilemez.</p></li>

<li><p>Buraya geldiğimiz ilk hafta 95 euroya satın aldığım 2. el bisikletimle 1 yılı doldurdum. Şu ana kadar sadece 1 gün işe otobüsle gitmek zorunda kaldım. Zira o gün <a href="https://www.dutchnews.nl/news/archives/2018/01/three-people-are-killed-as-winter-storm-batters-the-netherlands/">saatte 140km’ye ulaşan hızda bir fırtına</a>dan dolayı kırmızı alarm verilmiş, şehirde bir çok ağaç devrilmiş ve bazı çatılar uçmuştu. Bisiklete binmek değil, yürümek bile zordu. Ama onun dışında bütün yılı bisikletle geçirdim.</p></li>

<li><p>Burada 1 yılı doldurduğunuzda ekonomik durumlar daha bir netlik kazanıyor. Hem yıllık vergilerle tanışıyorsunuz, hem de yıllık olarak hesaplanan elektrik/su/doğalgaz masrafları da netlik kazanmış oluyor. Biz kişi sayısı ve oturduğumuz evin şartlarına göre tahmini olarak hesaplanan bir rakamla elektrik ve doğalgaz için aylık €105 ödüyorduk. Ama yılı doldurduğumuzda bu rakamı toplamda €150 kadar aştığımız sonucu çıktı ve bu farkı ödemek durumunda kaldık. Aylık ödememiz de yeniden hesaplanarak €139&rsquo;ya çıkarıldı. Bunun dışında yıllık €190 civarında bir çevre temizlik vergisiyle tanıştık.</p></li>

<li><p>Burada vergiler göze soka soka ve hiç de hafife alınmayacak miktarlarda alınıyor. Buna rağmen vergisini ödemeyen yok. Ayrıca vergilerin karşılığının alındığı konusunda da neredeyse şüphe yok. Ayrıca, burada devlet, yıllık toplanan vergilerden oluşturduğu bütçesinde, kullanmadığı miktarı, vergi mükelleflerine geri ödüyor. Bu yüzden sanırım Mayıs ayında, ödediğimiz vergilerden devlet tarafından kullanılmayan miktarından payımıza düşen bir kısmı geri alacağız. Ne diyelim; insan gerçekten hayret ediyor.</p></li>

<li><p>Burada ev sahibi olmak bir çok açıdan çok makul. Bir kere kredi almak kolay, faiz oranları çok düşük ve aylık ödemeler genelde ödeyeceğiniz kiradan daha düşük. Zaten Hollanda’lılar pek kirada oturmuyorlar. Kiralık evler genelde göçmen veya geçici süreliğine orada bulunan kişiler için oluyor. Bu yüzden biz de 1 yılı doldurmaya başladığımız zamanlarda ciddi bir biçimde ev almayı düşünmeye başladık ve bu konuda somut adımlar attık. Şu sıralar bir ev için kontrat imzalamış durumdayız ve mortgage sürecini bekliyoruz. Bu süreci, süreç tamamlandıktan sonra ayrıntılı olarak yazmak istiyorum ama, özetle ev sahibi olarak, şu an ödediğimiz kiraya göre aylık masrafımız yaklaşık 300–400 euro civarında düşecek, şehrin biraz daha dışında ama müstakil, bahçeli, buranın şartlarına göre yeni ve daha geniş bir evimiz olacak.</p></li>

<li><p>Bu sıralar eşim <a href="http://purelovedoula.nl/">burada kendi işini yapmak için çalışmalara başladığı</a> için 21 aylık Ali Barış’ımız için kreş bakmaya başladık. Burada kreşler oldukça pahalı. Haftanın 5 tam günü çocuğunuzu bir kreşe vermek isterseniz, aylık €1,200-€1,400 aralığında bir ücretle karşılaşıyorsunuz. Ve buna rağmen bir kreşte yer bulmak büyük mesele. Hele 5 gün için sorarsanız, size genelde 6 ay sonrasına falan gün veriyorlar. Hollanda’lılar imkanları ölçüsünde çocuklarını birkaç gün kreşe verip, 1–2 gün az çalışarak veya evden çalışarak veya anne/babalarından yardım alarak çocuklarını büyütüyorlarmış. Bunun yanında, eğer çiftlerin ikisi de çalışıyorsa, burada devlet kreş parasının yaklaşık 3&rsquo;te 2&rsquo;lik kısmını karşılıyor. Bu şekilde mesela €1,200&rsquo;luk kreş ücreti -anne-babanın toplam kazancı ve toplam çalışma sürelerine göre değişmekle birlikte- €500 civarına düşebiliyor. Devletin insanların iş hayatına katılmalarına destek vermek için yaptığı bu katkı bence gerçekten çok mantıklı ve faydalı.</p></li>

<li><p>Ben buraya Highly Skilled Migrant statüsünde geldiğim için, benim eş zamanlı olarak başka iş yapma veya bu statüyü karşılamayacak başka bir işe geçme şansım yok. Ancak benim sponsorluğumda gelen eşim burada herhangi bir işte, istediği şartlarda çalışabiliyor veya şirket kurabiliyor. Burada şirket kurma şartları da oldukça cezbedici. Şirket kurmak için <a href="https://www.kvk.nl/">buranın ticaret odası gibi bir kurumun sitesinden</a> bir başvuru formu doldurup randevu alıyorsunuz. Randevunuzda €50 ödeyerek başvurunuzu yapıyor, oradan aldığınız belgelerle bankada şirketiniz için hesap açıyorsunuz ve şirketiniz kurulmuş oluyor. Şirket adresi olarak evinizi göstermeniz mümkün ve stopaj vs masrafı yok. Bunun dışında muhasebeci tutma zorunluluğu da yok. 3 ayda bir online bir form aracılığıyla gelir/giderinizi beyan etmeniz yeterli. Fatura için maliyeden onaylı koçan vs almanız veya e-fatura sistemine kaydolmanız gerekmiyor. İstediğiniz formatta, üzerinde firma bilgilerinizin ve vergi numaranızın olduğu bir dokümanı fatura olarak kullanabiliyorsunuz. Zaten burada bütün para alışverişi banka üzerinden yapıldığı ve nakit para neredeyse hiç kullanılmadığı için devlet vergi takibini daha rahat yapıyor. Bu kısmı henüz teyid etmemekle birlikte, aylık €2,000&rsquo;ya kadarki gelirlerden vergi de alınmadığını duydum. Keşke Türkiye’de de girişimciler için şirket kurma şartları bu kadar cezbedici olsa.</p></li>

<li><p>Flemenkçe öğrenme konusunda ciddi bir çabam olmadı ve bunun pek bir sıkıntısını da çekmedim. Ancak Ali Barış’ın kreşe gitmesiyle sosyal hayata katılarak hızlıca Flemenkçe öğrenecek olmasından dolayı, biz de öğrenmek zorunda kalacağız gibi görünüyor. Bense hala İngilizcemi geliştirme derdindeyim. Zira hala, iş dışında neredeyse sadece Türklerle görüştüğümüz için İngilizce konuşma ve dinleme pratiğim çok yavaş ilerliyor. Dil konusuna da ayrıca değineceğim.
Burada birkaç kez araç kiralayarak çevre şehirlere gittik. Kiraladığım araçların özelliklerine göre ödediğim paraların uygunluğunu görünce, araba alma fikrinden iyice uzaklaştım. Örneğin, 9 gün için kiraladığım bir Mercedes C serisi, yeni bir SW araç için toplamda €300 civarı bir ücret ödedim. Böyle bir aracı almak istesem ekonomik gücüm yetmez belki ama ihtiyaç halinde kiralamak gayet makul.</p></li>
</ul>

<p><img src="/assets/images/kiralik-arac.jpg" alt="9 günlüğüne €300'ya kiraladığımız araç" /></p>

<ul>
<li>Kiraladığımız araçla Paris’e, Belçika’ya ve Almanya’ya gittik. Toplamda yaklaşık 1500 km yol katettik ve 2 depo benzin için yaklaşık €130 ödedik. Şehirlerarası seyahat eder gibi, hiçbir vize veya kontrol noktasına takılmadan ülkeler arası gezebilmek gerçekten büyük zevk. Ülke değiştirdiğini sadece tabelalardan veya navigasyondan farkedebilmek, ütopik bir hayali yaşamak gibi. Tabi buradaki insanlar için bu gayet sıradan bir şey. Yakın zamana kadar ekibimizde çalışan bir arkadaşımız, her gün Belçika’dan işe geliyor. “Sınırların kalktığı dünya” hayali, burada bir nebze olsun gerçekleştirilmiş.</li>
</ul>

<p>Buraya geldiğimden beri neredeyse her hafta 1–2 kişiden, değişik kaynaklardan yurtdışında ve özellikle de Hollanda’da çalışmak konusunda sorular alıyorum. Bu çok garip bir his ama çok açık da bir gerçek. Bu gelen sorulara hızlı dönüş yapmakta bazen zorlanabiliyorum. O yüzden bu yazılarımın faydalı olduğunu ümid ediyorum. Soru ve katkılarınızı beklerim.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2017/08/09/hollandada-ay.html">Hollanda’da 6 ay</a></h1>
		

		<a href="https://muratcorlu.micro.blog/2017/08/09/hollandada-ay.html" class="u-url"><time class="dt-published" datetime="2017-08-09 02:00:00 &#43;0200">Aug 9, 2017</time></a>

		<div class="e-content">
			 <p>Philips Lighting’de çalışmak için geldiğim Hollanda’nın Eindhoven şehrinde 6. ayımı doldururken, ilk ayımı tamamladığımda <a href="{% post_url 2017-03-07-hollandada-1-ay %}">paylaştığım tespitler</a>in üzerine geçen zamandaki yeni ilgi çekici maddeler listemi sunuyorum:</p>

<ul>
<li><p>Yazın gündüzler gerçekten çok uzun. Güneş 5 gibi doğuyor ve Haziran ayında güneşin batması akşam 10&rsquo;u buluyor. Etrafın tamamen kararmasıyla 11:30–12:00&rsquo;yi buluyor. Çoğu zaman işten çıktıktan sonra parklarda gezmek için saatlerce vaktiniz olması insana mutluluk veriyor. Tabi kışın durum tersine dönecek.</p></li>

<li><p>Buranın yazı Türkiye’nin baharı gibi. Nadiren bunaltıcı bir sıcak oluyor. Genelde 18–25 derece aralığında değişiyor. Yazın güneşli gün sayısı da bayağı arttı. Keşke hep böyle olsa dedirten bir yazı var (tabi bu benim beklentim sadece)</p></li>

<li><p>Hollanda ile Türkiye arasındaki saat farkı yazın Hollanda yaz saati uygulaması gereği +2 saat dilimine geçtiği için 1 saate düşüyor. Kışın ise 2 saat fark var. İlk geldiğimizde Türkiye’den akrabalarımızla görüşmek konusunda 2 saat farka adapte olmak biraz vakit almıştı ki, fark 1 saate düşünce rahatladık. ABD gibi Türkiye ile çok fazla saat farkı olan ülkelerde yaşamanın zorlukları konusunda da küçük bir fikir sahibi olduk.</p></li>

<li><p>Hollandalılar arkadaşlık ilişkisi kurmak konusunda oldukça mesafeliler. Bunun bahsi farklı kişilerle çokça geçti, şirkette arkadaşlarla da konuştuk. Genelde iş arkadaşlarıyla iş dışı hayatlarını ayrı değerlendiriyorlar. Hollandalıların arkadaş olarak tanımladığı kişiler de çocukluk arkadaşları falan. Bu yabancılara karşı bir tavır da değil. Hollandalılar bile belli bir yaştan sonra şehir değiştirirlerse yeni gittikleri şehirde arkadaş edinmekte zorlanıyorlarmış. Bunun tarihi ve kültürel sebepleriyle ilgili bazı şeyler duydum ancak emin olmadığım için yazmayacağım. Ama burada iş dışı arkadaşlıklarımızın buradaki diğer yabancılarla olacağı muhakkak gibi.</p></li>

<li><p>Arkadaşlık konusunda pek istekli olamamalarına rağmen Hollandalılar sosyal hayatta sorumluluklarının oldukça bilincinde ve herkese karşı oldukça saygılılar. Kimse özür dilemekten çekinmiyor ve herkes hatasını kabul edip üzerine düşen sorumluluğu yerine getirmeye çalışıyor. Bu konuda yaşadığımız bir tecrübeyi buraya not düşmek isterim: Evimizin penceresinde bazı yapışkan sıvılar gördük ve üst kattaki komşunun çiçeklerinin ilaçlanmasından kaynaklanmış olabileceğini düşünerek komşuya çıktım. Yaşlı bir Hollandalı komşumuz var üst katta. İngilizcesi çok iyi olmadığı için eve getirerek problemi gösterdim. O da kendi evine davet ederek karıncalar için kullandığı zehirin buna sebep olabileceğini gösterdi ve temizleyeceğini söyledi. Hatta “isterseniz sizin pencereleri de temizleyebilirim” dedi. Ben ulaşılması zor olan bazı noktalardan bahsettiğini sanarak yardımını kabul ettim. Kendisi evimize merdiveniyle gelerek camlarımızı bir güzel sildi. Ben biraz da utandım, yardımcı oldum. Ama kendisi hiç erinmedi, ayrıntı bazı noktaları bile temizledi. Üstüne bir de bilgi verdiğimiz için teşekkür etti. “Söylemeseniz daha kötü olabilirdi” falan dedi. Samimi olmadığımız bir komşudan bu kadar saygı ve ilgi görmeye alışık olmadığımız için bu olay bizi bayagı etkiledi.</p></li>

<li><p>Eşimle yürüme mesafesinden uzak bazı noktaları gezmek için birkaç kez otobüse bindim. Otobüslerin bazıları elektrikli. Bazı bölgelerde kendine özel yollardan gidiyor. Her otobüste ücretsiz WiFi internet ve telefon şarj etmek için bolca usb girişi var. Otobüsler duraklara tam zamanında geliyorlar. Şoförlerin hatırı sayılır bir kısmı kadın ve genelde oldukça muntazam kullanıyorlar. Duraklara neredeyse sıfır yanaşıyorlar. Bebek arabası veya tekerlekli sandalye ile binenlere şoför bizzat inip yardım edebiliyor. Durak mesafeleri oldukça kısa. Dur/kalklar yüzünden bazı mesafelere bisikletle gitmek otobüsten daha hızlı olabiliyor. Bebek arabası binene kadar sofor bekliyor</p></li>

<li><p>Hala bir araba almadık ve şehirlerarası gezintiler dışında araba almak için motivasyon bulamıyoruz. Buna rağmen güzel bir bisiklet almak çok cazip geliyor. Çünkü bisiklet burada temel ulaşım aracı ve gerçekten hayatı çok kolaylaştırıyor. Türkiyedeyken de bir bisikletim vardı ve az çok donanım ihtimalleri konusunda bilgim olduğunu sanırdım ama buradaki bisikletleri görünce ufkum açıldı. İlginç ilginç fren ve vites sistemleri, değişik aksesuarlar, her ihtiyaca yönelik kasalı, çift kişilik, yatay vs bisikletler… 4–5 bin euro’luk şehir bisikletleri var burada. Ve bisikletlerin üzerinde gerçekten de 7&rsquo;den 70&rsquo;e her yaştan insan görmek mümkün.</p></li>

<li><p>Elektrikli araçlar burada oldukça yaygın. Elektrikli araç sayısı bakımından Hollanda şu anda <a href="https://en.wikipedia.org/wiki/Electric_car_use_by_country">dünyanın 4. ülkesi</a>. Nüfusuna oranlarsak muhtemelen 1. veya 2. oluyor. Burada yaşayan birinin bu durumu anlamak için istatistiklere bakması da gerekmiyor. Zira neredeyse her otoparkta, sokak aralarında bile elektrikli araçlar için şarj imkanları mevcut. Popüler olduğu için bolca Tesla görmek dikkatimi çekse de, başka markaların daha önce görmediğim elektrikli modellerine de sıkça rastlamak mümkün.</p></li>

<li><p>Burada mavi plakalı Mercedes taksiler çok yaygın. Amsterdam’da da Tesla taksiler dikkatimi çekmişti. Yani İstanbul’daki Fiat Albea’ların aksine burada taksiler genelde geniş ve lüks araçlardan oluşuyor. Kadın taksi şoförleri ve takım elbiseli taksi şoförleri de dikkatimi çekti.</p></li>

<li><p>Buraya Highly Skilled Migrant statüsünde gelenlerin sahip olduğu bir hak olarak ehliyetlerinizi herhangi bir sınava girmeden Hollanda ehliyetiyle değiştirebiliyorsunuz. Biz de eşimle ehliyetlerimizi Hollanda ehliyetiyle yeniledik(Türkiye ehliyetiniz 6 aydan sonra geçersiz oluyor). Bu gerçekten önemli bir hak, zira burada ehliyet kurs ve sınavları hem masraflı, hem ciddi tutulan birşey. Sınavın muhtemelen İngilizce olmayacağı da hesaba katılınca, bu kadar kolayca ehliyet sahibi olmak çok değerli oluyor.</p></li>

<li><p>Hollanda’da dünyanın neredeyse her mutfağından restoran bulmak mümkün. Ve bunlara hep o kültürün insanları değil, Hollandalılar da ilgi gösteriyorlar. Hollandalıları Türk, Yunan, İtalyan veya Fas restoranında bolca görüyorsunuz(Tabi bunda bir “Hollanda mutfağı”ndan söz edemiyor olmamız da etkili olabilir). Örneğin ben burada ilk ve tek dönerimi şirketteki Hollandalı arkadaşın teklifiyle yedim. Tabi bir Türk fastfoodçusunda. Buradaki dönerler de bizdekinden oldukça farklı bu arada. Etten çok sıkıştırılmış kıymaya benziyor. Ama porsiyonlar oldukça büyük ve fiyatlar oldukça düşük. 3 Euro’ya alacağınız bir dürüm döneri bitirmekte zorlanabilirsiniz. Ama lezzet olarak pek arayacağımız tarzda değil. Hollandalılar değişik yemek kültür ve anlayışlarına da oldukça saygılılar. Vejeteryan olmak veya helal et hassasiyetinizin olması onlar için gayet makul bir şey ve bu duruma göre restoran seçmekten de hiç rahatsızlık duymuyorlar.</p></li>

<li><p>İngilizce konusunda kendimde ancak 4–5. aylarda gelişme hissetmeye başladım. Bunda genelde ekibimdeki Türk arkadaşla takılmam ve hep Türkçe konuşmamız çok etkili oldu. Tabi iş dışında da hiç yabancı arkadaşımızın olmaması da bunda büyük pay sahibi. Ekibimize sonradan katılan ve kültürel olarak bir çok ortak noktalamız olan Gürcü bir arkadaşın katkısıyla daha çok İngilizce konuşmak durumunda kalınca ciddi bir gelişme oldu.</p></li>
</ul>

<p>Yemek ve dil konuları kendine özel birer yazıyı hak ediyor. O yüzden o konularda bazı izlenimlerimi şimdilik erteliyorum.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2017/03/09/hollanda-m-daha.html">Hollanda mı daha pahalı, Türkiye mi?</a></h1>
		

		<a href="https://muratcorlu.micro.blog/2017/03/09/hollanda-m-daha.html" class="u-url"><time class="dt-published" datetime="2017-03-09 02:00:00 &#43;0200">Mar 9, 2017</time></a>

		<div class="e-content">
			 

<p>Yurtdışında çalışmak söz konusu olduğunda temel tartışma mevzularından biri -doğal olarak- ekonomik yaşam şartları oluyor. “Orada ne kadar maaş alırım, ne kadar kira öderim, alacağım para yeter mi” gibi sorular ilk akla gelen sorular oluyor. Henüz Hollanda’da ilk ayımı yeni doldurmuş biri olarak bu konuda büyük laflar etmem biraz tehlikeli ancak şu ana kadar edindiğim izlenimleri paylaşmak isterim.</p>

<p>Öncelikle, bir yeri yaşanılabilir kılan konularda ekonomi önemli bir konu olsa da bence birincil konu değil. Güvenlik, eğitim kalitesi, hayat kalitesi(trafik, sağlık, iklim vs.) her an sizi saran mevzular. Bunların hepsinde mükemmeli yakalamak mümkün olmayabilir ancak bir denge bulmak genel olarak yaşam kalitemizi artıracaktır. Tabii ki başka bir ülkeye kaçak işçi olarak gitmek gibi ihtimaller üzerine konuşmadığımız için, dünyanın neresinde olursa olsun bir işiniz ve iyi-kötü geçinecek bir geliriniz olacaktır. Sadece bu gelirinizle elde edeceğiniz konforunuz farklılık gösterecektir.</p>

<p>Hollanda’ya geldiğim dönemde Euro/TL kuru oldukça hareketliydi ve Euro lehine yükseliyordu. 1 Euro’nun 4 TL’yi bulduğu zamanlarda taşındık. Buradaki maliyetleri soran Türkiye’deki arkadaşlar da kendilerince söylediğim her rakamı 4 ile çarparak Türkiye fiyatlarıyla karşılaştırdılar. Bu hesapta genelde Türkiye’nin ne kadar uygun fiyatlı bir ülke olduğu kanısına varabiliyorsunuz. Bu hesap bir ülkeden maaş alıp diğerinde harcadığınız durumda(uzaktan çalışmak gibi) mantıklı olabilir ancak gelirinizi kazandığınız ülkede yaşadığınız durumda gelir düzeyinizdeki değişim bu hesabı derinden etkileyen bir parametre oluyor. Yani Türkiye’de yaptığınız işi Hollanda’da yaptığınızda geliriniz nasıl değişecek.</p>

<p>Şöyle anlatmaya çalışayım: Burada asgari ücret 1.300 Euro. Biz taşındığımızda Türkiye’de de asgari ücret yaklaşık 1.300 TL idi. Dolayısıyla Türkiye’de asgari ücretle çalışan biri Hollanda’ya taşınsa geliri rakamsal olarak aynı kalacak(Kur farkına bakarsak 4 katına çıkacak). Ve onun için buradaki fiyatları karşılaştırmak için 1 Euro 1 TL’ye eşittir diyebilir.</p>

<blockquote>
<p>Bu arada buradaki asgari ücret sistemi bizdekinden farklı. 1.300 Euro olarak belirtilen asgari ücret, herhangi bir uzmanlığınızın ve tecrübenizin olmadığı bir iş için geçerli. Ancak bir konuda üniversite mezunu olursanız ve/veya bu konuda belli bir tecrübeye sahipseniz alacağınız asgari ücret de artıyor. Yani “bu adam göçmen, bin sırtına” diyerek, 10 yıl tecrübeli adamı asgari ücrete çalıştıramıyor kimse. İş görüşmesinde benden maaş beklentim sorulurken bu bilgi verildi ve benim mezuniyetim ve tecrübeme göre yasal olarak almam gereken minimum maaş düzeyi bildirildi.</p>
</blockquote>

<h2 id="alım-gücü-ve-gelir-dağılımı">“Alım gücü” ve “gelir dağılımı”</h2>

<p>Burada “alım gücü” kavramı devreye giriyor. Türkiye’de X lira ile alabileceklerimle Hollanda’da X Euro ile alabileceklerimi karşılaştırdığımızda bu farkı net bir şekilde anlayabiliyoruz.</p>

<p>Somut bir örnekle gidelim: Hollanda’da şu sıralar benzinin litresi yaklaşık 1,5 Euro. Türkiye’de ise yaklaşık 5 lira. Yani Türkiye’de asgari ücretle çalışan biri maaşıyla ayda yaklaşık 260 litre benzin alabilirken aynı kişi Hollanda’da asgari ücretle ayda yaklaşık 865 litre benzin alabiliyor.</p>

<p>Tabii ki, benzin sadece bir örnek ve her şeyde bu şekilde bir fark yok. Hatta bazı malzemelerde Hollanda’da daha çok para vermek zorunda kalabilirsiniz. Ancak temel ihtiyaç maddeleri açısından bakarsanız(market giderleri diyelim), 1 Euro’nun Hollanda’daki alım gücünün 1 Lira’nın Türkiye’deki alım gücünden çok daha fazla olduğunu söyleyebilirim.</p>

<p>Buradan sonra, ekonomilerimiz arasındaki temel farklardan birine, gelir dağılımına geliyoruz. Türkiye’de asgari ücret 1.300 Lira iken, herhangi bir özel uzmanlığı olmayan bir işçi veya memur 3.000 lira maaş alabilir. Daha özel alanlarda bazı mühendisler 10 bin lira, yöneticiler 15–20 bin lira maaş alabilirler. Hollanda’da arada bu kadar fark olmuyor. Türkiye’de 10 bin lira maaş alan bir mühendis iseniz, Hollanda’da aynı iş için 10 bin Euro maaş alamıyorsunuz. Bu oranlar gelir yükseldikçe artan vergi dilimleriyle ve alt gelir düzeyindeki hizmetlerin ücretlerinin artırılmasıyla dengelenmiş sanırım. Belki bu yüzden de, Hollanda’da hizmet sektöründeki ücretler(tamir, servis, yemek) Türkiye’deki oranlarına göre yüksek. Bu yüksek fiyatlar bu sektörlerde çalışan insanların sadece bu işleriyle rahatça geçimlerini sağlamalarına ve işlerini severek yapabilmelerine imkan vermiş. Türkiye’de oto sanayide gecesini gündüzüne katarak ve her gün hayatına küfrederek çalışan birinin evini zor geçindirmesine karşılık, burada bir tamirci sabah 8 akşam 5 çalışıp, haftasonu tatilini yapıyor, otomobil sahibi oluyor, farklı ülkelere tatile gidebiliyor.</p>

<p>Bu farkı da anlatmaya çalıştıktan sonra tekrar hesaba kitaba dönelim. Bu rakamsal maaş farkından dolayı ekonomik karşılaştırmada Türkiye’de yüksek maaşlar alanlar için Hollanda’ya geldiğinizde alım gücü oranınızda düşüş yaşanıyor. Benim son durumda gelirim bu şekilde rakamsal olarak yaklaşık yarısına düştü. Ben de alım gücü değişimimi hesap edebilmek için buradaki masraflarımı 2 ile çarparak Türkiye’deki muadili harcamalarımla karşılaştırdım. Bu şekilde hesap yaptığımda et, süt, sebze/meyve, yağ, şeker, un, çay gibi gıda ihtiyaçlarında Türkiye’dekinden hala yaklaşık 2 kat kadar daha fazla alım gücüne sahip olduğumu gördüm.</p>

<h2 id="highly-skilled-immigrant">Highly Skilled Immigrant</h2>

<p>Ekonomik hesaplamalarda Hollanda’ya özgü önemli bir istisna da Highly Skilled Immigrant(Yüksek Kabiliyetli Göçmen) statüsü. Hollanda devleti bir süredir kalifiye çalışanlara karşı cezbedici olmak adına, Hollanda’da belli bir maaşın üzerinde çalışacak göçmenlere %30&rsquo;a kadar vergi indirimi yapıyor. Bu maaşınıza göre aylık 500–1000 Euro arasında ek bir gelir getiriyor. Kendi vatandaşına yapmadığı bu kıyağı niye yabancıya yapıyor diye düşünenler için de açıklamaları şu:</p>

<blockquote>
<p>Sen bu yaşına kadar, bu eğitimi alırken ve bu tecrübeye gelene kadar başka bir ülkedeydin ve biz bu konuda hiçbir masraf etmedik. Şimdi bu donanımlı halinle gelip bizim için çalışacak, değer üreteceksin. Dolayısıyla alacağımız vergiden bir miktar feragat ederek bu katkını teşvik ediyoruz.</p>
</blockquote>

<p>Bu, Hollanda’da çalışmayı düşünecekler için gerçekten çok büyük bir avantaj. Ancak önümüzdeki hafta burada genel seçimler var ve duyduğum kadarıyla -yükselen milliyetçi dalgadan olsa gerek- aday partilerin çoğu vaatlerinde bu sistemi durduracaklarını söylüyorlarmış. Eğer bu sistemi iptal ederlerse kendileri adına da ciddi bir kayıp olacağını ve bir çok kaliteli çalışanı Almanya gibi ülkelere kaptıracaklarını düşünüyorum. Nasıl ilerleyeceklerini göreceğiz…</p>

<h2 id="neye-ne-kadar-harcıyorum">Neye ne kadar harcıyorum?</h2>

<p>Burada yaklaşık 100 metrekare, eşyalı, buranın standartlarına göre yeni ve kapalı otoparkı olan, merkeze de yürüme mesafesinde bir apartman dairesine aylık 1.450 Euro kira ödüyorum. Bu evin muadili İstanbul’da nerede nasıl bir dairedir ve ne kadar eder emin değilim açıkçası. Ancak burada eşyasız, şehrin biraz dışında(Eindhoven İstanbul’la karşılaştırılamayacak kadar küçük bir şehir) ve müstakil bir evi aylık 900–1000 euro’ya tutmak mümkün. Hatta mortgage kredileri ile yaklaşık 5 bin euro gibi peşinatlarla, aylık yine bu fiyatlara bu evlerden birini satın almak da mümkün.(Kira fiyatlarının Amsterdam için daha farklı ve yüksek olduğunu not düşeyim)</p>

<p>Elektrik, su ve doğalgaz için aylık sabit olarak toplam 120 Euro veriyorum. Burada bu tarz hizmetleri için yıllık bir pakete abone olup sabit fatura ödüyorsunuz. Yıl sonunda kullanımınıza göre iade alabiliyor veya ekstra faturalandırılabiliyorsunuz. Bizim İstanbul’da bu 3 gider için toplam harcamamız kışın 500 lirayı, yazın 150-200 lirayı buluyordu. Biz evde ev sahibinin internetini kullanıyoruz. Uydunet gibi bir sistem, hem tv hem internet hizmeti veriliyor. 50Mbit hız için 45 euro ödüyormuş ev sahibimiz. İstanbul’da aynı hız için Uydunet’e yaklaşık 100 TL ödüyordum.</p>

<p>Cep telefonu hattı için T-Mobile’ın bütün Avrupa birliği ülkelerinde geçerli sınırsız internet, konuşma ve sms hakkına sahip bir pakete aylık 35 euro ödüyorum. Türkiye’de Vodafone Red’in aylık 8GB internetli bir paketine aylık 54 TL ödüyordum.</p>

<p>Henüz araba almadım ancak ikinci el otomobil fiyatları da Türkiye’dekine nazaran daha ulaşılabilir görünüyor. Çok araba fiyatlarından anlamam ama anlayaların karşılaştırma yapabilmesi için 5 bin Eurodan düşük fiyatlı ve 10 yaşından küçük ikinci el araç seçenekleri için şöyle bir liste sunabilirim.</p>

<p><img src="/assets/images/bisikletim.jpg" alt="Benim Mercedes" /></p>

<p>2 defa Amsterdam yolculuğu dışında Eindhoven’da henüz hiç toplu taşıma kullanmadım. İşe geldiğim hafta 95 Euroya satın aldığım 2. el bisikletimle gidip geliyorum(Sağlam bir kilit için 30 euro ödedim, zira bisiklet hırsızlığının yaygın olduğu söylendi). Amsterdam-Eindhoven arası(yaklaşık 1 saat 15 dakikalık bir yol) tren ücreti 20 Euro. Eğer işe gidiş geliş saatleri dışında sık kullanacaksanız yıllık 50 Euro’ya alacağınız bir indirim kartıyla bu yolculuğu 12 Euro’ya da yapabiliyorsunuz. Bu kart bütün toplu taşıma araçlarında kullanılabiliyor. İstanbul’da 1 saatlik yol bizim için sıradan bir işe gidiş-geliş süresi ve tabi bunun için bu kadar para vermek çok fazla. Ama burada bu kadar uzun mesafeye işe gitmiyor insanlar. Genelde insanların işleriyle evleri arası bisikletle ulaşılabilir mesafelerde. Daha uzun mesafedekiler de özel araçlarını kullanıyorlar.</p>

<p><img src="/assets/images/bisikletler.jpg" alt="Eindhoven tren istasyonu çevresinde park edilmiş bisikletlerin bir kısmı" /></p>

<p>Şu ana kadar dışarıda 2 kez yemek yedim. Biri Amsterdam’da diğeri Eindhoven’da birer Türk restoranı. Amsterdam’daki restoranda porsiyonlar o kadar büyüktü ki yemekleri bitiremedim. Orada 13 Euro ödedim yemek için. Eindhoven’da gittiğimiz Altınşiş isimli restoranda da hatırı sayılır güzellikte yemekler için kişi başı 20 euro verdik. Bunları 2 ile çarptığımda Türkiye’de muadili lokantalara verdiğimden daha fazla verdiğimi farkediyorum. Bu farkın altında yatan mantıkla ilgili düşüncelerimi yukarıda aktarmıştım. Masraflı olduğu için ve çok bize göre seçenek olmadığı için genelde dışarıda yememeye çalışıyoruz.</p>

<h2 id="sonuç">Sonuç</h2>

<p>Hollanda’da çalışmak ve yaşamanın ekonomik anlamı konusunda size fikir vermeye çalıştığım bu yazı, umarım faydalı olmuştur. Şüphesiz ekonomik şartlar çok fazla parametreye sahip. Yaşam tarzı, aile bireyi sayısı, mevcut sabit giderler, sağlık veya özel hobi harcamaları ve yaşanılan şehir gibi bir çok şeye göre şartlar değişebilir. Değerlendirmelerinizi yaparken bunları göz önünde bulundurmanızı tavsiye ederim.</p>

<p>Fiyat karşılaştırması için birkaç referans web sitesi</p>

<ul>
<li>Market fiyatları için Hollanda’nın en büyük market zinciri Albert Heijn’ın sitesi: <a href="https://ah.nl">ah.nl</a> Bu market burasının Migros’u gibi. Diğer marketlerden daha kaliteli ama genelde daha pahalı.</li>
<li>Buranın ikinci el sitesi: <a href="http://www.marktplaats.nl/">marktplaats.nl</a> Özellikle otomobil fiyatları için kontrol edilebilir. Araçların detay bölümünde aracın vergi ve tamir masraflarıyla ilgili yaklaşık değerler de sunuluyor.</li>
<li>Ev fiyatları için de şu iki site popüler: <a href="https://www.pararius.nl/">pararius.nl</a> ve <a href="http://www.funda.nl/">funda.nl</a></li>
<li>Bir diğer fiyat karşılaştırma yöntemi olarak da Apple Hollanda sitesi: <a href="https://www.apple.com/nl/">apple.com/nl</a></li>
</ul>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2017/03/07/hollandada-ay.html">Hollanda’da 1 ay</a></h1>
		

		<a href="https://muratcorlu.micro.blog/2017/03/07/hollandada-ay.html" class="u-url"><time class="dt-published" datetime="2017-03-07 02:00:00 &#43;0200">Mar 7, 2017</time></a>

		<div class="e-content">
			 <p>Philips’te çalışmaya başlamak için ailecek Eindhoven’a taşınalı bugün tam 1 ay oldu. Yakın zamanda çevremden bir çok yazılımcı tanıdığım Almanya, Hollanda, İngiltere ve ABD başta olmak bir çok ülkeye taşındılar. Onların bir çok kanaldan hikayelerini okumuştum. Benim hikayem de onlarınki ile bir çok ortak yöne sahip olduğu için bütün hikayemi anlatan bir yazı yazmayı çok verimli bulmadım. Bunun yerine Hollanda’nın Eindhoven şehrinde geçen 1 aylık süreçte dikkate değer bulduğum bazı konulardaki notlarımı sizlerle paylaşmak istedim. Buyrun, madde madde bakalım:</p>

<ul>
<li><p>Neredeyse tüm evlerin perdeleri açık. Sokakla aynı seviyedeki dairelerde bile durum değişmiyor. Hatta bize hediye edilen Hollanda ile ilgili bir kitapta, Hollandalılara göre perdelerin kapalı olmasının, gizlediğin bir şeyler olduğu manasına geldiği ve hoş karşılanmadığı yazıyor. Tabi biz perdelerimizi kapatıyoruz, bakalım başımıza birşey gelecek mi :)</p></li>

<li><p>Apartmanlarda daire numaraları aynı zamanda cadde üzerindeki numaranız oluyor. Mesela bir apartmanın ilk dairesinin numarası 65’ten başlayabiliyor. Bu şekilde cadde ismi ve kapı numarası verdiğinizde adresinizi vermiş oluyorsunuz. Bir süre sonra sokağın ortasındaki bir bina yenilense ve daire sayısı değişirse ortaya çıkacak problemi çözmek için de harfli kapı numaraları belirlenmiş sanırım. Örneğin bizim binada 12, 14, 16 numaralarıyla beraber, 12A, 12B, 12C gibi kapı numaraları var.</p></li>

<li><p>Eindhoven’da bir çok bölgede çöp atabilmek için bir karta ihtiyacınız var. Bu kart göçmen bürosuna kayıt olduktan 3–4 gün sonra adresimize geldi. Bu süreçte çöp atamadık. Sanırım bu kartla sadece belli bir bölgedeki çöp bidonlarını açabiliyoruz. Bu uygulamanın sebebini henüz tam öğrenebilmiş değilim. Güvenlik veya herkesin kendi çöp alanını kullanmaya zorlamak için olabilir.</p></li>

<li><p>Hollanda bisiklet ülkesi. Bütün Hollanda’yı bisiklet yolu ile dolaşmak mümkün sanırım. Hatta bazı sokaklar bisiklet öncelikli yollar şeklinde. Yani yolun tamamı bisikletlere ait, ama otomobiller de kullanabiliyorlar. Eğer bir bisikletin arkasına denk gelirlerse peşinden yavaş yavaş gitmek zorunda kalarak… 3 haftadır işe devamlı bisikletle gelip gidiyorum. Yaklaşık 10 dakika sürüyor ve çok rüzgar olmazsa oldukça da eğlenceli oluyor.</p></li>

<li><p>Bütün alışveriş mekanlarında poşetler ücrete tabi. İlk zamanlar hep yanıma poşet almayı unuttuğum için fazladan para vermek zorunda kalsam da artık devamlı sırt çantamda market poşeti taşımaya çalışıyorum.</p></li>

<li><p>Sanırım herhangi bir faturanı elden ödemek gibi bir şansınız yok. Telefon, elektrik veya su gibi abonelikler açtırırken banka hesap numaranız isteniyor ve aylık ücretler bu hesabınızdan otomatik olarak çekiliyor.</p></li>

<li><p>Elektrik, su ve doğalgaz abonelikleri yıllık bir paket üzerinden aylık sabit ücret şeklinde yapılıyor. Herhangi bir yere gitmeniz veya evinize herhangi birinin gelmesi gerekmiyor. Eve girdiğiniz günkü sayacı söyleyip bir firmaya abone olarak kullanmaya ve ödemelerinizi yapmaya başlayabiliyorsunuz. Yıl sonunda paket aşımı yaparsanız aştığınız miktarı ödüyorsunuz, daha düşük kullanırsanız da firmalar size geri ödeme yapıyor. Maksat aylık hesabımızı bilmiş olalım.</p></li>

<li><p>Posta kutuları burada çok işlevsel. Her evin gayet sağlam, geniş ve güvenli posta kutuları var ve kartından küçük kargolarına kadar herşey bu posta kutuları vasıtasıyla size ulaşıyor. Posta kutusunun önünden her geçişimde kontrol etmeye alıştım artık.</p></li>

<li><p>Trafik akışı muazzam. Yani bu kadar geniş bir topluluğun trafiğin akışı konusunda bu kadar bilinçli hale getirilebiliyor olması gerçekten şaşırtıcı bir başarı. İnsanlar kurallara riayet ediyorlar. Kurallar dediğim çok basit kurallardan da öte, “araçlara yeşil ışık yanmasına rağmen ileride bir sıkışıklık oluşmuşsa yaya yolunu kapatmamak için geride durmaya özen göstermek” gibi, Türkiye şartları için ütopik sayılabilecek kurallar da buna dahil.</p></li>

<li><p>Burada temel ödeme yöntemi bankamatik kartı. İnsanlar kredi kartlarını sadece yurtdışı gezileri ve bazı uluslararası online ödemeler için kullanıyorlar. Marketinden bilet gişesine her yerde kart ile alışveriş yapabiliyorsunuz. Hatta Türkiyeden alışkanlıkla “üzerimde nakit olsun” mantığıyla cebimde bıraktığım 40 euro’yu 10 gündür cebimde taşıyorum.</p></li>

<li><p>Bankandaki para keyif, elindeki para dert. Etrafta ulaşılabilecek çok ATM var ancak çok azıyla para yatırılabiliyor. Onlar da banka şubelerinin içlerinde ve günün her saati ulaşılabilir değil. Bu yüzden olsa gerek, burada kimse elden büyük para almak istemiyor.</p></li>

<li><p>Sağlık sistemi buranın tartışmalı konularından. Avrupa’nın en iyi sağlık sistemi Hollanda’nınki imiş. Ancak sistem bizimkinden biraz farklı. Burada sağlık sigortalarını insanlar kendileri yaptırıyor. Temel düzeyde bir sağlık sigortası yaptırmak da zorunlu. Yaklaşık aylık kişi başı 100 euro gibi bir tutar ödüyorsunuz bu sigorta için. 18 yaşından küçükler ebeveynlerinin sigortasından ücretsiz faydalanıyor. Yıllık kişi başı 350 euro’ya kadarki masrafı cebinizden ödüyorsunuz. Sonrasını sigorta ödemeye başlıyor. Bu sistemi gereksiz yere hastaneler meşgul edilmesin diye yapmışlar. İşe yaradığını da işe yaramadığını da iddia edenler var. Herkesin bir aile doktoru var ve bu doktoru kendiniz seçiyorsunuz(biz henüz seçmedik). Herhangi bir sağlık probleminde ilk önce bu doktorunuza başvuruyorsunuz. Eğer gerekli görürse o sizi hastaneye sevk ediyor. Gerekli görmezse ve siz yine de hastaneye gitmek isterseniz sigortanızdan faydalanamıyorsunuz.</p></li>

<li><p>Burada Liability Insurance adında bir sigorta var. Aylık birkaç euro’ya yaptırabildiğiniz bu sigorta ile istemeden başkalarının mallarına verebileceğiniz herhangi bir zararı sigortalamış oluyorsunuz. Sokakta giderken birine çarptınız ve telefonu kırıldı diyelim. Bunu bu sahip olduğunuz sigorta ödüyor. Zorunlu olmamasına rağmen bu sigortayı neredeyse herkes yaptırıyormuş. Ben de yaptırdım :)</p></li>

<li><p>Otomobil fiyatları ve vergileri çevre avrupa ülkelerine göre daha yüksek. Sanırım çok teşvik edici olmamak için bu şekilde tutuluyor. Ancak 2. el araç almak bir çok kişi için gayet ulaşılabilir birşey. Bir de çevrede çok fazla Tesla görüyorum, gözüm gönlüm açılıyor. :)</p></li>

<li><p>Hollanda’ya geldiğimden beri -havaalanları dahil- hiç aranmadım. Sokakta nadiren polis görüyorum. Kriminal bir olaya da henüz şahit olmadım. Bunlar insana değişik bir güven hissi veriyor. İlk defa farklı bir ülkede yaşamaya başlamış olmama rağmen sokaklarda iç huzuruyla yürüyebiliyor, evimde kendimi ve ailemi güvende hissediyorum. 35 yıldır yaşadığım ülkemdekinden daha güvende hem de…</p></li>
</ul>

<p>Benzeri ıvır zıvır daha çok mesele var ama, her ayrıntıyla ilgili vaktinizi almak istemedim.</p>

<p>Devam mahiyetindeki yazılar:</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2016/01/23/hibrit-arala-bin.html">Hibrit araçla 50 bin kilometre</a></h1>
		

		<a href="https://muratcorlu.micro.blog/2016/01/23/hibrit-arala-bin.html" class="u-url"><time class="dt-published" datetime="2016-01-23 07:00:00 &#43;0200">Jan 23, 2016</time></a>

		<div class="e-content">
			 

<p>2,5 yıl önce temmuz ayında gözümüzü karartıp, Yaris Hybrid aldık. Aslında, bir süredir ihtiyaç oldukça babamın benzinli otomatik Yaris&rsquo;ini kullanıyorduk ve çok beğenmiştik. Dolayısıyla kendimize bir otomobil almaya niyetlenince de aynısından almayı düşündük. Fakat babamın “aynısından almayın, bari daha az yakan birşey olsun, hibrit alın” gazıyla, hibrit araç dünyasına girmeye niyetlendik.</p>

<p><img src="/assets/images/toyota-yaris-hibrit.jpg" alt="Yaris Hybrid Spirit temsili fotoğraf" />
<small>Yaris Hybrid Spirit temsili fotoğraf</small></p>

<p>Şu anda otomobille 48 bin kilometreye geldim ve ülkemizde çok yaygın olmayan hibrit araçlarla ilgili deneyimlerimi artarmak istedim.</p>

<h2 id="yakıt-tüketimi">Yakıt tüketimi</h2>

<p>Aracın fabrika verisinde şehir için 3.4 lt, şehirlerarasında da 3.7 lt olarak gösteriyordu. Ben her benzin aldığımda ortalama tüketim sayacını sıfırlıyorum ve bir sonraki benzin alıncaya kadarki ortalamaya bakıyorum. Bu şekilde geçen 1 yıllık süreçte, şehir içi kullanımımda genelde 4 - 4.4 lt ortalama ile kullandım. Şehirlerarasında kullanıma göre çok değişmekle birlikte 4.4 - 5 lt aralığında oldu. Yaris&rsquo;in benzinli otomatik modelinde şehir içinde en düşük 6 lt tüketimle kullanabilmiştim. Bu değerle karşılaştırıldığında %35&rsquo;lik bir tasarruf söz konusu ki bu da hiç fena sayılmaz.</p>

<h2 id="hibrit-araç-kullanmanın-farkları">Hibrit araç kullanmanın farkları</h2>

<p>Her yerde Porsche kullanır gibi dikkat çekiyorsunuz. Ama tabi sadece erkeklerin dikkatini çekiyor. Trafikte yan araçtan arabayla ilgili soru soranlar, meraklı pompacılar, konuşkan valeler sizin için sıradanlaşmaya başlıyor. Dikkat çekici bir araba almak sizin için önemliyse ama Porche alacak kadar paranız yoksa bir Yaris Hibrit tam size göre :)
Araç özellikle sokak aralarında ve otoparklarda neredeyse hiç ses çıkarmadan ilerliyor. Bu genelde çok güzel bir tecrübe. Kimseyi rahatsız etmiyorsunuz, kapalı alanda ortamı egzoz dumanına ve kokusuna boğmuyorsunuz. Ama dikkat etmeniz gereken bir konu, yayaların sizi farketmemesi oluyor. Beni farketmeyip yolun ortasından yürüyen yayaların arkasında metrelerce sessiz sessiz gittiğim çok olmuştur. Korna çalarsam deli korktukları için mecburen yürüme hızında gitmeye razı oluyorum. :)</p>

<h2 id="nasıl-şarj-ediyorsun">“Nasıl şarj ediyorsun?”</h2>

<p>Herkesin sorduğu soru: “Nasıl şarj ediyorsun?” :) Hibrit kavramının insanların aklında tam oturmadığının bir göstergesi. Hibrit araçlarda hem elektrikli hem de benzinli motor var. Ve bunlar “münavebeli” çalışıyorlar. Eğer pil ve elektrik motorunun gücü yeterliyse, sadece elektrik motoru ile ilerliyorsunuz. Gücünün yetmediği anda benzin motoru çalışıyor ve ikisi birden güç veriyorlar. Benzin motoru çalışırken bir yandan pil de şarj ediliyor. Aynı zamanda gazdan ayağınızı çektiğinizde, frene bastığınızda da frenlere gelen güç elektriğe çevrilip pil dolduruluyor. Aracın pili arka kolduğun altında ve büyükçe birşey ancak tam dolu bir pil ancak 2 km kadar yol yaptırıyor. Fakat bu sizi bir trafikte benzin motorunu hiç çalıştırmadan dur/kalk yapmanıza imkan verdiği için yeterli oluyor. Benzin motoru çalışırken de elektrik motoru benzin motoruna destek olarak onun daha düşük devirlerde çalışmasını sağlıyor.</p>

<p>Yani, aracı şarj etmek gibi bir ihtiyacınız yok. Tamamen elektrikli araçlar şarj edilmeye ihtiyaç duydukları için ve elektrik şarj istasyonları henüz yeterince yaygın olmadıkları için uzun yola çıkmak biraz sıkıntılı. Ancak hibrit araçlarda bu tarz bir sıkıntınız yok.</p>

<h2 id="verdiğin-paraya-değiyor-mu">Verdiğin paraya değiyor mu?</h2>

<p>Yaris Hibrit, Yaris&rsquo;lerin en pahalısı. Full paket dizel modelden bile biraz daha pahalı. Ancak bütün Hibrit araçlarda bu şekilde midir bilmiyorum ama Yaris Hibrit&rsquo;i cazip hale getirmek için dizel ve benzinli hibritlerin hiçbirinde olmayan ve aslında bir üst segmente eklenen bazı donanım seçenekleri hibrite eklenmiş. Cruise kontrol, yağmur sensörü, cvt şanzıman, anahtarsız çalıştırma ve kilitleme, otomatik kararan dikiz aynası gibi donanım seçenekleri diğer Yaris&rsquo;lerde yokken Hibrit&rsquo;te var ve fiyata dahil. Bu şekilde değerlendirdiğinizde, daha konforlu ve donanımlı bir dizel araç olarak düşünebilirsiniz.</p>

<h2 id="tavsiye-eder-misin">Tavsiye eder misin?</h2>

<p>Kesinlikle tavsiye ederim. Alırken “acaba bir sıkıntı olur mu” diye tereddüde düşmüştüm ancak şimdi “keşke tamamen elektrikli seçeneklere de baksaydım” diyorum.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2016/01/23/neden-iphonea-getim.html">Neden iPhone’a geçtim?</a></h1>
		

		<a href="https://muratcorlu.micro.blog/2016/01/23/neden-iphonea-getim.html" class="u-url"><time class="dt-published" datetime="2016-01-23 02:00:00 &#43;0200">Jan 23, 2016</time></a>

		<div class="e-content">
			 <p>İlk akıllı telefonum bir iPhone 3GS idi. 1 yıl kadar kullandıktan sonra Samsung Galaxy S2 ile Android&rsquo;e geçiş yapmıştım ve oldukça da memnun kaldım. iOS&rsquo;un acayip sınırlandırıcı kullanım tarzından sonra Android&rsquo;in aşırı gevşek hali bir yazılımcı olarak bana özgürlük hissi verdi. Samsung telefonunu 2 yıl kullandıktan sonra artık telefonun şarjının akşamı bulabilmesi için wifi&rsquo;dan bluetooth&rsquo;a kadar herşeyini kapatarak kullanmak zorunda kaldığımı görünce, “bu nasıl akıllı telefon, Nokia 3310 da aynı şeyleri yapabiliyordu ve şarjı 3 gün gidiyordu” diye düşünüp, LG G2 aldım.</p>

<p>G2, fiyat/performans olarak gerçekten efsane bir telefon bence. Telefondan o kadar memnun kaldım ki, eşimle telefonlarımız çalınınca, neredeyse hiç tereddütsüz 2 tane daha G2 aldık. Yaklaşık 1.000 TL veriyorsun ve dört başı mamur bir akıllı telefonun oluyor, şu an için bile fena seçenek sayılmaz. Ancak hiçbir şey mükemmel kalamıyor.</p>

<p>LG G2&rsquo;ye geçtikten kısa süre önce Android&rsquo;in 4.4 versiyonu(Kitkat) duyurulmuştu ve heyecan verici özelliklere sahipti. Ancak Android kullanıcılarının büyük çoğunluğu gibi ben de bu özellikleri kullanabilir hale gelmek için 6 ay bekledim. 6 ay sonra duyurulan 5. versiyonu ise yine bir 6 ay sonra telefonumda kullanabilir hale geldim. Bu arada telefonum da ciddi şekilde yavaşlamaya, pil süresi düşmeye başladı. Bu yavaşlamalar artık ciddi şekilde işimi yavaşlatmaya başladı. Bir mesaja cevap yazacağım, bazen klavyenin görünmesi 1 dakika sürüyordu.</p>

<p>Bunların üzerine bir de bir güncelleme sırasında aşırı ısınmadan ekranın küçük bir bölgesinde sararma olunca, normalde en az 3 yıl kullanmaya niyetli olduğum telefonum 1,5 yıllıkken alternatiflere bakmaya başladım.</p>

<p>Aylarca işletim sistemi güncellemesi beklemekten bıktığım için önce Nexus&rsquo;lara baktım. Özellikle Nexus 6P ilgimi çekmişti. Ama incelemeleri okudukça hayal kırıklığına uğradım. LG G2&rsquo;ye nazaran nispeten daha yüksek bir ücret ödeyeceğim telefonun hiç de göründüğü kadar kaliteli ve verimli bir cihaz olmadığını farkettim. Üstüne üstlük, duyurulmasından bu yana aylar geçmesine rağmen hala Türkiye&rsquo;de satılmıyor ve Türkiye&rsquo;de satışının yapılacağı bile meçhul. Yani Nexus&rsquo;un sıradaki serisinden “iyi olanı&rdquo;na sahip olabilmek için yurtdışı bağlantılarına da ihtiyacım olacaktı.</p>

<p>Bu arada, piyasadaki telefonların hemen hepsiyle ilgili karşılaştırmalara baktım. Ve ilginç şekilde gördüm ki, Samsung&rsquo;un son telefonları hariç hiç bir telefon hemen hiçbir özellikte iPhone 6S Plus&rsquo;a kafa tutamıyor. iPhone&rsquo;un bana aşırı yüksek gelen fiyatları yüzünden(hala öyle geliyor) iPhone&rsquo;u seçenek dışı tutuyor olmama rağmen, &ldquo;Android alacaksan Nexus alacaksın” felsefem çökünce onu da ihtimallere almak zorunda olduğumu hissettim.</p>

<p>iPhone&rsquo;u 3GS yıllarımdan o herşeyi sınırlayıcı günlerinden hatırladığım için uzak durduğum halde, evdeki iPad ve uzun yıllardır kullandığım Mac ile ilişkili gelişmelerden haberdar oluyordum. Ve iOS&rsquo;in eskisi kadar sınırlandırıcı değil, hatta bazı konularda Android&rsquo;e göre inovatif bile olduğunu düşünmeye başladım. Geçmişe yönelik destek ve cihazların elden düşmesi konusunda iOS cihazlarının çok avantajlı olduğunu, 4 yıllık iPad&rsquo;imi son versiyon iOS ile ve gayet verimli şekilde kullanabiliyor olmamdan farkettim. Üstelik hala 4 yıllık iPhone&rsquo;ların sıfır Android cihazlardan yüksek fiyata satılıyor olması da, verdiğimiz bir miktar paranın(bazıları buna Apple vergisi de diyor) kaybolmadığını gösterdi.</p>

<p>Ve sonuçta 2015&rsquo;in son gününde gidip bir iPhone 6s Plus aldım. Alırken Apple Store&rsquo;daki çalışana “alıyorum ama hala gereksiz derecede pahalı olduğunu düşünüyotum” deyince, eleman da “vallahi, ben de biraz pahalı olduğuna katılıyorum” dedi. Ne diyeceğimi bilemedim :)</p>

<p>Yaklaşık 3 haftadır 4 yıldır nispeten uzaktan seyrettiğim iOS&rsquo;i tecrübe ediyorum. Kısa süre sonra işletim sistemleri bazında bir karşılaştırma yazısı yayınlayarak izlenimlerimi paylaşacağım. iOS&rsquo;in bazı özelliklerine bayıldığımı, Android&rsquo;in bazı yönlerini özlediğimi, iOS&rsquo;in bazı kullanımlarının ise beni şaşırtıcı derecede hayal kırıklığına uğrattığını söyleyip, bir sonraki yazıda görüşmek üzere diyeyim.</p>

<p>Bu arada; siz de yakın zamanda Android telefon, iPhone veya bir Windows telefon arasında geçiş yaptıysanız sizi bu geçişe iten sebepleri okumak isterim.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2015/05/15/welcome-to-the.html">Welcome to the Mecidiyeköy</a></h1>
		

		<a href="https://muratcorlu.micro.blog/2015/05/15/welcome-to-the.html" class="u-url"><time class="dt-published" datetime="2015-05-15 02:00:00 &#43;0200">May 15, 2015</time></a>

		<div class="e-content">
			 <p>Mecidiyeköy, insanın kendi eliyle bir yeri nasıl yaşanılmaz hale getirebileceğinin en somut ve en yakın örneği.</p>

<p>1.5 aydır haftada 3 gün Mecidiyeköy&rsquo;e geliyorum. Mecidiyeköy&rsquo;ü eskiden beri sevmezdim. Tam bir keşmekeş; motor ve korna gürültüsünden ibaret devasa bir fabrika. Ama uzak durduğum süreçte özellikle trafik durumundaki değişim tam bir vehamet. Otobüse biniyorum, 10 dakika boyunca hiç ilerleyemediğimiz zamanlar oluyor. Mecidiyeköy meydanından Zincirlikuyu kavşağına gelmek(burası toplamda 1 km kadarlık bir mesafe) bazen 45-50 dakikayı buluyor.</p>

<p>“Buraya yapılaşmayı durdurun artık!” diyeceğim, ama kime? İnşaatı -ama ne pahasına olursa olsun- ekonomimizin bel kemiği olarak gören bir idarenin yönetimindeyiz. Bize de bunun sıkıntısını çekmek kalıyor.</p>

<p>Ama yollarımız duble çok şükür…</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2011/07/16/iphone-kullancsndan-samsung.html">iPhone kullanıcısından Samsung Galaxy S 2 incelemesi</a></h1>
		

		<a href="https://muratcorlu.micro.blog/2011/07/16/iphone-kullancsndan-samsung.html" class="u-url"><time class="dt-published" datetime="2011-07-16 02:00:00 &#43;0200">Jul 16, 2011</time></a>

		<div class="e-content">
			 <p>Bir garip “vatani görev” diye gittiğimiz askerlik süreci benim için uzun, sanırım sizler için ise “ne de çabuk” bir şekilde bitiverdi. 16 Mayıs’ta Kayseri üzerinden İstanbul’a dönerek, nöbetsiz, tekmilsiz, ictimasız, hakaretsiz ve baskısız, yani tatsız-tutsuz(!) bir hayata tekrar merhaba dedim. Göksun İlçe Jandarma Komutanlığı’ndan ayrılırken, sanki 3-5 günlük bir izne çıkıyormuş gibi hissediyordum kendimi. Zira ayrılırken bizi uğurlayan arkadaşları bir daha göremeyeceğim, bir daha Göksun’a uğramayacağım gibi hislere sahip değildim. Evet, bir çarşı izninden biraz daha uzun bir izne çıkıyordum ve bunun baya bir uzun olmasını diliyordum.</p>

<p>Askere ilk gittiğim zamanlarki hastalığım komutanlara “hocam” diye hitap etmekti, dönüşte de korkum birilerine “komutanım” demekti. Askerdeyken bana ilaç verip nasıl kullanacağımı anlatan doktora “emredersiniz!” dediğimde askerliğin bende kalıcı zararlar bırakacağına dair korkum artmıştı. Ama -çok şükür- döndüğümden beri kimseye “komutanım” demedim, kimseden emir de kabul etmedim. Hatta şu meşhur “sizin hesabınızda bir eksiklik olmuş, sizi tekrar askere alacağız” rüyasını(kabusunu) da -henüz- görmedim. Bu durumda geldiğimden beri evlilik hazırlıklarıyla yoğun bir şekilde uğraşıyor olmamın da etkisi var muhakkak. Evet, bilmeyenleriniz vardır; 3 Temmuz‘da hayatımı, hayatıma anlam katan biriyle birleştiriyorum ve ortaya “hayatımız”ı çıkarıyorum. Bu blogda evlilik temelli bazı yazılar yazmıştım, takip edenler hatırlar, isteyen biraz geriye gezinip bakar. İşte o hayaller, dilekler, tereddütler, meraklar sona eriyor. Bunun askerlik sonrasına gelmesi de belki güzel belki kötü bir sürpriz de olmuş olacak benim için.</p>

<p>Askerlik anısı anlatmamak konusunda kararlıyım; çünkü bu ülkede neredeyse herkes bu hikayelerin farklı versiyonlarını bilirler, tekrara ve vakit israfına gerek yok. Askerlik, en yumuşak ifadeyle, tamamen farklı bir mantık ürünü olduğu için, zaten her anı orjinal, nev-i şahsına münhasır. Ancak bunlardan hakikaten benim askerliğime özgü olanları çok azdır. Onları da konusu gelip faydalı bir anektod olacaklarını hissettiğimde zaten iletirim, rahat olun.</p>

<p>Yalnız, “askerlik güzel şeyler de öğretiyor” diyenlere iki laf etmeden geçemem. Askerlikte herşey emir altında ve gönülsüz yapılır. Dolayısıyla bir öğrenme zaten yoktur. Ancak etkilenilen durumlar çok. Şimdi size askerde öğrenilebilecek birkaç şey sayayım, siz de ne kadar faydalı olduklarını kendiniz yorumlayın:</p>

<ul>
<li><p>Üzerindeki amir sana ne derse desin, haysiyet, onur gibi şeyleri düşünmeden boyun eğmelisin. Söylediği ne kadar saçma ve haksız olursa olsun…</p></li>

<li><p>Topluluk içerisinde rahat olabilmek istersen açıkgöz olmalı, başkasının hakkı gibi şeyleri çok düşünmeyip, mevcut durumdan en fazla faydalanmanın yolunu bulmalısın.</p></li>

<li><p>Küfür etmek güzeldir, sizi sempatik ve sevilen biri yapar.</p></li>

<li><p>Yalan söylemek de başarılı olduğu sürece bir meziyettir. Başarılı bir sosyal ilişki yalan söylemekteki başarıyla bağlantılıdır.</p></li>

<li><p>Dayak insanlara doğru şeyler yaptırabilmek ve birşeyler öğretebilmek için başvurulabilecek makul bir yöntemdir.</p></li>

<li><p>Bir düzenin adamı olmak, kuralları sorgulamamak ve problemlere karşı kayıtsız kalmak, iyi bir birey olmanın birinci yoludur.</p></li>
</ul>

<p>Bunlar artırılabilir, ama ben askerlikte çok geçerli olan bu kuralların hiçbirini sivil hayatıma taşımak istemiyorum. Bunlardan menfi yönde etkilenmemenin de kolay bir mevzu olmadığını de not düşmeliyim.</p>

<p>Askerlikle ilgili bir komutandan duyduğum en (belki de tek) mantıklı tanım şuydu: “Askerlik, bir gösteri sanatıdır.” Evet, aynen öyleydi. Bu süreci bir tiyatro oyunu gibi görebilen, şövunu güzel yapan iyi askerdi. Arka planda ne düşündüğün, kişiliğin, zekan vs. hiç önemli değil; görüntü güzelse, senden iyisi yok. Askere gidecek okuyucularıma tek teselli edici sözlerim bunlar olabilir: Şovunuzu güzel yapın.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2011/06/08/sakin-olun-askerlik.html">Sakin Olun; Askerlik Anısı Anlatmayacağım!..</a></h1>
		

		<a href="https://muratcorlu.micro.blog/2011/06/08/sakin-olun-askerlik.html" class="u-url"><time class="dt-published" datetime="2011-06-08 02:00:00 &#43;0200">Jun 8, 2011</time></a>

		<div class="e-content">
			 <p>Bir garip “vatani görev” diye gittiğimiz askerlik süreci benim için uzun, sanırım sizler için ise “ne de çabuk” bir şekilde bitiverdi. 16 Mayıs’ta Kayseri üzerinden İstanbul’a dönerek, nöbetsiz, tekmilsiz, ictimasız, hakaretsiz ve baskısız, yani tatsız-tutsuz(!) bir hayata tekrar merhaba dedim. Göksun İlçe Jandarma Komutanlığı’ndan ayrılırken, sanki 3-5 günlük bir izne çıkıyormuş gibi hissediyordum kendimi. Zira ayrılırken bizi uğurlayan arkadaşları bir daha göremeyeceğim, bir daha Göksun’a uğramayacağım gibi hislere sahip değildim. Evet, bir çarşı izninden biraz daha uzun bir izne çıkıyordum ve bunun baya bir uzun olmasını diliyordum.</p>

<p>Askere ilk gittiğim zamanlarki hastalığım komutanlara “hocam” diye hitap etmekti, dönüşte de korkum birilerine “komutanım” demekti. Askerdeyken bana ilaç verip nasıl kullanacağımı anlatan doktora “emredersiniz!” dediğimde askerliğin bende kalıcı zararlar bırakacağına dair korkum artmıştı. Ama -çok şükür- döndüğümden beri kimseye “komutanım” demedim, kimseden emir de kabul etmedim. Hatta şu meşhur “sizin hesabınızda bir eksiklik olmuş, sizi tekrar askere alacağız” rüyasını(kabusunu) da -henüz- görmedim. Bu durumda geldiğimden beri evlilik hazırlıklarıyla yoğun bir şekilde uğraşıyor olmamın da etkisi var muhakkak. Evet, bilmeyenleriniz vardır; 3 Temmuz‘da hayatımı, hayatıma anlam katan biriyle birleştiriyorum ve ortaya “hayatımız”ı çıkarıyorum. Bu blogda evlilik temelli bazı yazılar yazmıştım, takip edenler hatırlar, isteyen biraz geriye gezinip bakar. İşte o hayaller, dilekler, tereddütler, meraklar sona eriyor. Bunun askerlik sonrasına gelmesi de belki güzel belki kötü bir sürpriz de olmuş olacak benim için.</p>

<p>Askerlik anısı anlatmamak konusunda kararlıyım; çünkü bu ülkede neredeyse herkes bu hikayelerin farklı versiyonlarını bilirler, tekrara ve vakit israfına gerek yok. Askerlik, en yumuşak ifadeyle, tamamen farklı bir mantık ürünü olduğu için, zaten her anı orjinal, nev-i şahsına münhasır. Ancak bunlardan hakikaten benim askerliğime özgü olanları çok azdır. Onları da konusu gelip faydalı bir anektod olacaklarını hissettiğimde zaten iletirim, rahat olun.</p>

<p>Yalnız, “askerlik güzel şeyler de öğretiyor” diyenlere iki laf etmeden geçemem. Askerlikte herşey emir altında ve gönülsüz yapılır. Dolayısıyla bir öğrenme zaten yoktur. Ancak etkilenilen durumlar çok. Şimdi size askerde öğrenilebilecek birkaç şey sayayım, siz de ne kadar faydalı olduklarını kendiniz yorumlayın:</p>

<ul>
<li><p>Üzerindeki amir sana ne derse desin, haysiyet, onur gibi şeyleri düşünmeden boyun eğmelisin. Söylediği ne kadar saçma ve haksız olursa olsun…</p></li>

<li><p>Topluluk içerisinde rahat olabilmek istersen açıkgöz olmalı, başkasının hakkı gibi şeyleri çok düşünmeyip, mevcut durumdan en fazla faydalanmanın yolunu bulmalısın.</p></li>

<li><p>Küfür etmek güzeldir, sizi sempatik ve sevilen biri yapar.</p></li>

<li><p>Yalan söylemek de başarılı olduğu sürece bir meziyettir. Başarılı bir sosyal ilişki yalan söylemekteki başarıyla bağlantılıdır.</p></li>

<li><p>Dayak insanlara doğru şeyler yaptırabilmek ve birşeyler öğretebilmek için başvurulabilecek makul bir yöntemdir.</p></li>

<li><p>Bir düzenin adamı olmak, kuralları sorgulamamak ve problemlere karşı kayıtsız kalmak, iyi bir birey olmanın birinci yoludur.</p></li>
</ul>

<p>Bunlar artırılabilir, ama ben askerlikte çok geçerli olan bu kuralların hiçbirini sivil hayatıma taşımak istemiyorum. Bunlardan menfi yönde etkilenmemenin de kolay bir mevzu olmadığını de not düşmeliyim.</p>

<p>Askerlikle ilgili bir komutandan duyduğum en (belki de tek) mantıklı tanım şuydu: “Askerlik, bir gösteri sanatıdır.” Evet, aynen öyleydi. Bu süreci bir tiyatro oyunu gibi görebilen, şövunu güzel yapan iyi askerdi. Arka planda ne düşündüğün, kişiliğin, zekan vs. hiç önemli değil; görüntü güzelse, senden iyisi yok. Askere gidecek okuyucularıma tek teselli edici sözlerim bunlar olabilir: Şovunuzu güzel yapın.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2010/12/18/bence-herkes-askere.html">Bence herkes askere gitmeli…</a></h1>
		

		<a href="https://muratcorlu.micro.blog/2010/12/18/bence-herkes-askere.html" class="u-url"><time class="dt-published" datetime="2010-12-18 02:00:00 &#43;0200">Dec 18, 2010</time></a>

		<div class="e-content">
			 <p>Askere geleli 1 hafta oldu. Buradaki müthiş ortamdan bahsetmeden geçemeyeceğim.</p>

<p>Bir kere komutanlarımız çok iyi insanlar. Bize çok iyi davranıyorlar. Öyle saygıdeğer, öyle âlicenap öyle müşfik insanlar ki, kendi insanlığınızdan utanıyorsunuz. Yemeyip yediriyor, içmeyip içiriyorlar. Sağlığımıza müthiş ehemmiyet veriyorlar. Yatma-kalkma ve spor saatlerimize büyük özen gösteriyorlar.</p>

<p>Asker arkadaşlarım da birbirinden değerli insanlardan oluşuyor. O kadar saygılı bir ortam var ki, arkadaşlarım birbirileriyle iletiişim kurarken, konuşmadaki müthiş tevazu ve saygı gözlerimi yaşartıyor.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2010/12/10/macera-kastamonu-glkyde.html">Macera Kastamonu Gölköy’de başlıyor</a></h1>
		

		<a href="https://muratcorlu.micro.blog/2010/12/10/macera-kastamonu-glkyde.html" class="u-url"><time class="dt-published" datetime="2010-12-10 02:00:00 &#43;0200">Dec 10, 2010</time></a>

		<div class="e-content">
			 <p>Askerlik maceram Kastamonu Gölköy’de başlıyor. Kısa dönem olarak(6 ay) yapacağım askerliğimin acemilik dönemini(1 ay) Kastamonu Gölköy 1. Jandarma Eğitim Tabur Komutanlığı’nde yapacakmışım. Devamının nerede olacağı henüz belli değil.</p>

<p>“Jandarma”yı duyunca şaşırdım. “Kastamonu”yu duyunca da şaşırdım. Başka şeyler beklediğimden mi, hayır. Benimle beraber askere gidecek bir arkadaş da aynı hisleri yaşamış. Sanırım belirsizlik durumu bir anda kesilince insan sonuç ne olursa olsun şaşırıyor. Bir de işin ciddiyeti daha bir kendini hissettiriyor belki de. Yok yok, “yusuf yusuf” değil ama, insan askerliğin gerçek üstü şartlarını hemen benimseyemiyor.</p>

<p>Küçük kardeşim Okan da Kastamonu’da Jandarma olarak askerliğe başlamış, sonrasında da Bartın’da devam etmişti. Bu da sonucun şaşırtıcı yönlerinden biri oldu benim için. O 15 ay yapmıştı gerçi ama, benim devamım da onunki gibi mi olur, göreceğiz.</p>

<p>Girişinde “Ayu çıkabülü, taş düşebülü” uyarısı olduğu efsanesinin tamamen gerçekdışı temellere sahip olduğunu sanmadığım bir şehirde jandarma olmak kulağa pek hoş gelmese de, acemilikte pek de jandarmalık yapacağımızı sanmadığım için, asıl acemilikten sonraki bölümü merak etmeye devam etmek gerekiyor sanırım. Aslında askerlik şimdiye kadar bana tek birşey tembihledi: “Yarını düşünme!” Çünkü askerlikle ilgili hiçbir işim bana net bir akış ve net bir gelecek sunmadı. Her şey yere, kişiye ve duruma göre her an değişebilir. Sanırım tezkere almaya hak kazandığımız zaman da, bu tembihi tam manasıyla benimsediğimiz zamanlara denk gelecek.</p>

<p>Bakalım bu süreçte başka neler görüp, neler öğreneceğiz. Evet, yeni bir macera daha başlıyor. Belki de en ilginçlerinden biri…</p>

<p>Sağlıcakla kalınız. Görüşmek ümidiyle…</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2009/08/13/yetiemediklerim.html">Yetişemediklerim</a></h1>
		

		<a href="https://muratcorlu.micro.blog/2009/08/13/yetiemediklerim.html" class="u-url"><time class="dt-published" datetime="2009-08-13 02:00:00 &#43;0200">Aug 13, 2009</time></a>

		<div class="e-content">
			 <p>3 gün önce değerli müzikolog Etem Ruhi Üngör’ü kaybettik. Kendisiyle bizzat şerefine nail olamamıştım ancak tanışmak için fırsat kolluyordum. Bu düşünceler içerisindeyken vefat haberini almak ve internette vefat haberlerini incelerken cenazesinin sokak ortasında saatlerce bir çarşaf altında bekletildiğini belgeleyen fotoğrafını gördüğümde bir kez daha insanlığa lanet okudum.</p>

<p>Etem Ruhi Üngör, 87 yaşına kadar müzikle ilgilenmiş, dünyanın en uzun soluklu dergisi olan Musiki Mecmuası’nı bizzat neşretmiş, 700 küsür parçalık müthiş bir enstruman koleksiyonu sahibi, “101 Türk Büyüğü” listesinde adı geçen güzide bir şahsiyetti. Ve bu değer, elimizden okyanusa kayıp düşen bir inci gibi göçüverdi.</p>

<p>Hayatta dünya gözüyle görmek istediğim, atmosferinden faydalanmak, tecrübesine, duruşuna ve şahsiyetine şahit olmak istedim nice şahsiyet birer birer göçüp gidiyor. Hep birşeylere geç kalmaktır ya derdimiz, ben de o büyük dertten muzdariplerdenim. Barış Manço’nun vefatında da benzer duygular sarmıştı beni. Vefat anında tanımadığım ancak daha sonra farkettiğim bazı değerler için de aynı hüznü duymuşumdur. Bekir Sıtkı Sezgin, Cinuçen Tanrıkorur, Ahmet Yüksel Özemre, Ahmet Kabaklı ve diğerleri… Sağlığında tanıyamamış olduğuma üzüldüğüm şahsiyetler…</p>

<p>Evet, 3 gün önce bir yıldız daha kaydı. Allah taksiratını affetsin, mekanını cennet eylesin. İnşaallah “yetişemediklerim listem” daha fazla kabarmaz…</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2009/08/01/ksa-film-denemeleri.html">Kısa Film Denemeleri</a></h1>
		

		<a href="https://muratcorlu.micro.blog/2009/08/01/ksa-film-denemeleri.html" class="u-url"><time class="dt-published" datetime="2009-08-01 02:00:00 &#43;0200">Aug 1, 2009</time></a>

		<div class="e-content">
			 <p>Recep Ali’nin iki ziyaretinde iki kısa film çekim denemesi yaptık. Aslında bunlar doğaçlama bir şekilde “hadi birşeyler çekelim” gazıyla oluşturulmuş videolar. Ancak bu küçük şeyleri çekmek ve montajlamak için bile saatlerce uğraştık, bir sürü de tecrübe edindik. Farklı ortamlarda paylaştığım bu videoları kendi sitemde de paylaşayım dedim.</p>

<p>Bunlardan ilki, “Sabah Sabah” diye adlandırdığımız bir kısa filmin girişi. 1 dakikalık bu parçayı çekmek için 2 saat uğraşınca, devamını o gün getiremedik. Nasipse devamı da olur…</p>

<iframe src="https://player.vimeo.com/video/5872678" width="640" height="360" frameborder="0" allow="autoplay; fullscreen" allowfullscreen></iframe>

<p>İkincisi gece vakti Yavuz’un aklına gelen sahneleri canlandırma niyetiyle çekilen “Kaç”. Bu video diğerinden daha kısa ama bunun için çok daha fazla uğraşıldı. Evde gece saat 12 gibi başlayan çalışma, ben en son gece yarısı 3′te yattığımda devam ediyordu. Sabah 5 gibi bitirmiş arkadaşlar. Bir korku filmi denemesi…</p>

<iframe src="https://player.vimeo.com/video/5916417" width="640" height="360" frameborder="0" allow="autoplay; fullscreen" allowfullscreen></iframe>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2008/08/17/okudumda.html">Oku-dum-da</a></h1>
		

		<a href="https://muratcorlu.micro.blog/2008/08/17/okudumda.html" class="u-url"><time class="dt-published" datetime="2008-08-17 02:00:00 &#43;0200">Aug 17, 2008</time></a>

		<div class="e-content">
			 <p>-Bitti Murat, hayırlı olsun…<br />
-Emin misin abi, bir eksik falan olmasın?<br />
-Yok, bütün notların tam. Belgelerini getir, mezuniyet belgeni verelim…</p>

<p>Fotoğraf çektir, oraya buraya imza attır ve kimliğini teslim et… Bu ana kadar pek inandırıcı gelmiyordu. “Kesin bir problem çıkacak, biraz daha beklemek zorunda kalacağım” diyordum hep içimden. Bundan 1 ay kadar önce son dersimden geçtiğimi bana telefonla haber veren arkadaşa da çok inanamamıştım. Ama yıllardır cüzdanımdan ayırmadığım kimliğimi teslim etmek kafamı dank ettirdi. 20 yıllık öğrencilik hayatım sona eriyordu. Sevinmeliydim sanırım ama pek sevindiğim söylenemez. Hani utanmasam, “üzüldüm” bile diyeceğim…</p>

<p>4 yıl önce mezun olan sınıf arkadaşlarımdan 2 kat fazla okumuş olmama rağmen, mezuniyet belgesinde bu durumun kayıt ve mezuniyet tarihleri arasında yapılacak çıkarma işleminden çıkan sonucun büyüklüğü dışında bana birşey kazandırmamış -veya kaybettirmemiş- olması ilginç gelmişti. Evet, ben de üniversite mezunuydum artık, herkes sevinebilirdi…</p>

<p>Ama ben sevinemedim. Sevinmek için de elimde az şey vardı aslında: Okulu bitiremediğimde fazladan yapmak zorunda kalacağım askerlik süresinden yırtmış olmak, ailemin üniversite mezunu bir çocuk sahibi olmasından kazandıkları iç ferahlığı ve toplumda üniversite mezunu sıfatını alabilmenin verdiği sahte güç. Ama üzülmek için daha çok sebebim var gibiydi: Bir kere artık öğrenci değildim. Bu basit birşey değil, çünkü ben bu ana dek “hep” öğrenciydim. Kendimi bilmediğim dönemlerden beri bir öğrenciydim. Artık “öğrenci değilim”. Neyim? Bilmem, sadece öğrenci değilim. Garip… Sonra, artık kafama estiğinde öğrencisi olduğum üniversitenin hocalarına gidip soru sorma şansım yok. Bunun için artık bir mazeret sunmalıyım. Ama şimdiye dek buna ihtiyacım yoktu, “şu bölümün öğrencisiyim” deyip, istediğim kişiye soru yöneltebiliyordum. Öğrenci olmanın başka avantajları da vardı; öğrencilerden beklentiler az olur, okulunda başarılıysan başka yapman gereken birşey yoktur. Başarılı değilsen de her zaman düzeltmek için ümit vardır. Öğrenci olmak her yerde otomatikman indirim hakkı kazandırır. Bir çok yere girip çıkmakda “basın kartı” sahibi olmak gibi bir güçtür bir üniversite öğrencisi olmak. Çevrende bir sürü işsiz-güçsüz, ama zeki ve dinamik insan bulunmasının verdiği güçle her zaman yeni bir maceraya atılma şansın vardır. Öğrenci evinde kalırsın, masrafın azdır, komşularla aran iyiyse sana yemek bile yaparlar…</p>

<p>Velhasıl-ı kelam; öğrenci olmak pek de fena birşey değilmiş, bunu bildim. Tabi bir çok şeyde olduğu gibi bunda da kadir kıymet elden gidince anlaşıldı.</p>

<p>Başka şeyler yazacaktım, yine olmadı. Hep böyle oluyor; başlıyorum, yazarken çark ediyorum. Çoğu yazım da bu yüzden sonuna gelemeden çöp bidonuna gidiyor. Bu üniversite ve mezuniyet meselesi daha çok yazı mevzusu olur. Ümid edilir ki sonu getirilebilen ve paylaşılabilenlerden olsunlar…</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2008/03/25/musiki-inklabna-mizahc.html">Musiki İnkılabı’na mizahcı bakışı: Mutlu Ol! Bu Bir Emirdir</a></h1>
		

		<a href="https://muratcorlu.micro.blog/2008/03/25/musiki-inklabna-mizahc.html" class="u-url"><time class="dt-published" datetime="2008-03-25 02:00:00 &#43;0200">Mar 25, 2008</time></a>

		<div class="e-content">
			 

<p>Sosyal altyapısı çok öncelere, ta Dede Efendi zamanlarına dayanan, ancak toplumsal etkilerinin Cumhuriyet’in kuruluş dönemlerinde daha bariz olarak hissedildiği, Batı Müziği’nin el üstünde tutulmaya başlanıp, Türk Müziği’ninse hor görülmeye başlanmasıyla, bir dönem sanat hayatımıza damga vuran “<strong>Musiki İnkılabı</strong>” sürecinin sancılarını ve yansımalarını hâlâ üzerimizden atabilmiş değiliz. Bütün sistemlerin tekrar elden geçirildiği Cumhuriyet’in ilk yıllarında, bu yaklaşım da, bir devrim olarak kendini göstermiş ve tarih kitaplarında yer edinmiştir. <strong>Müzik Devrimi</strong> diye tabir edilen devrim, bakın bize üniversitede okutulan bir İnkılap Tarihi kitabında nasıl tanımlanıyor:</p>

<p>“Türk Devrimi, en zor mücadelelerinden birisini de, müzik eğitimi alanında vermiştir. <strong>Milleti uyuşukluğa, bezginliğe sürükleyen Arap-Bizans karması müziğin</strong> yıkılması, yerine dinamik, çağdaş Milli Türk müziğinin getirilmesi gerekiyordu. Bu amaca ulaşmak için, 1925′te açılan Dar-ül Elhan’da 1928 tarihinden itibaren bu tür müzik türü yasaklanmıştır.”</p>

<p>“Milleti uyşukluğa, bezginliğe sürükleyen Arap-Bizans karması müzik” ile Dede Efendi‘nin, Itrî‘nin müziğinin kastedildiğini bilmem hatırlatmaya gerek var mı? Tabi, bu yasaklama devrimin bir yönü, ancak Musiki İnkılabı’yla ilgili küçük bir araştırma yapan herkes görecektir ki, Türk Müziğinin radyolarda ve umuma açık yerlerde çalınıp söylenmesi de 1 yıl 9 ay kadar bir süreyle yasaklı kalmıştır. Tabi bu yasak ve fikriyatın yansımaları Türk Müziğine ve musikişinaslarına bakış açısındaki aşağılama ile kendini uzun yıllar göstermiştir. Devrin nadide musikişinasları, uzun süreler sahne alamamış, hor görülmüş, ancak özel meclislerde çalıp söyleyerek müzik çalışmalarına devam edebilmişlerdir. Bazı musikişinaslar, hayatını idame ettirebilmek adına, meyhanelerde icra etme yolunu tutmuş, bazıları ise çareyi zorlama Batı Müziği uyarlamaları yapmakta aramıştır. Hatta arabesk müziğin doğuşu bir çok kişi tarafından bu yasağa bağlanmıştır. Zira bu süreçte Batı Müziği dinlemek istemeyen halk, kendi sevdiği müziklere daha çok benzeyen Mısır radyolarını dinlemeye başlamış ve zamanla da bu müziği benimsemiştir.</p>

<p>Cumhuriyet’in kuruluş aşamasındaki her uygulamayı ve fikri eleştirmek gibi, Musiki İnkılabını eleştirmek de, bir çok kişi tarafından, Atatürk’ü ve Cumhuriyeti eleştirmekle eşdeğer tutulduğundan, bu konuda eleştirel birşeyler söylemek, malesef cesaret isteyen bir iştir. Musiki İnkılabıyla ilgili bir doktora tezi araştırması yapmayı düşünen bir arkadaşıma, müziğimizin yaşayan nadide hocalarından Alâeddin Yavaşça, “Ben yaşımı başımı almışım, bu konuda ben birşeyler söylesem benim için çok birşey ifade etmez. Ancak sen daha gençsin. Bu konuda birşeyler yazmakla bir çok şeyi göze almak zorundasın” diyerek uyarmıştı.</p>

<p>Bu aralar internette popüler olan bir kısa film var. <strong>Sinan Çetin</strong>‘in “<strong>Mutlı Ol! Bu Bir Emirdir</strong>” adlı kısa filmi işte tam bu konuya mizahi açıdan bir parmak basıyor. Aşağıda seyredebileceğiniz kısa film, bu uzun süreci birkaç dakikada özetleyebilecek, belki biraz abartılı ama yerinde bir eleştiri getiriyor. Tabii, bu film bu kadar beğenilip ilgi görünce, birileri hemen konuyu siyasi ve ideolojik ortamlara çekip, yönetmeni <strong>Cumhuriyet rejimini tenkid etmekle</strong> itham etmekten geri kalmadı.</p>

<p>Filmde alay edilen <strong>ne Cumhuriyettir, ne de bir kaç şahsiyettir</strong>. Alay edilen, İnkılap Tarihi kitaplarına dahi giren, yukarıda verdiğim bir pasajdaki fikriyattır. Hâlâ sanat dallarını, çeşitlerini birbirine <strong>üst ve alt gören zihniyette</strong> bir çok insan var. “Resim 2, heykelse 3 boyutlu. O zaman heykelcilik, resme göre daha kaliteli bir sanattır” der gibi, <strong>tek sesli müziğimizi, çok sesli müzik karşısında aşağılayanlar</strong>, malesef cahil insanlar da değillerdir.</p>

<p>Bu meyanda, Sinan Çetin’in bu eleştirileri göze alarak böyle bir kısa film çekmesinden ötürü kendisini tebrik ediyorum. Bu tartışmalar Cumhuriyet veya Atatürk üzerinden yürütüldüğü sürece <strong>hiçkimseye bir faydası olmayacak</strong>, bilakis zarar verecektir. Ama yakın tarihimizde ve “hâlâ” vaki olan bir durumu tartışmak, üzerine akl-ı selim biçimde kafa yormak da üzerimize vazifedir. “Hepsi” demek yerine “O mu, bu mu” diye bir tercih zorlamasıyla karşılaşınca “hiçbiri”nden anlamıyoruz ve “<strong>hayat damarlarımızdan biri kopuş</strong>” oluyor. Bu yanlıştan dönülmesi ümidiyle…</p>

<p>Not: Musiki İnkılabı konusunda okumalarım ve araştırmalarım devam ediyor. Aslında etraflıca bir araştırma yazısı yazmak için bekliyordum ancak bu kısa film etrafında dönen tartışmalar hakkında fikrimi yazma ihtiyacı hissettim. İnşaallah yakın zamanda daha ayrıntılı bir araştırma yazısı kaleme alabilirim.</p>

<h2 id="daha-fazla-okuma">Daha fazla okuma</h2>

<ul>
<li><a href="http://web.archive.org/web/20100313145855/http://www.musikidergisi.net/?p=214">Musiki İnkılabı üzerine – Dr. Ayhan Sarı</a></li>
<li><a href="http://web.archive.org/web/20100313145855/http://www.alaeddinyavasca.com/index.php?option=com_content&amp;task=view&amp;id=27&amp;Itemid=36">Devletin Sırtı Hâlâ Türk Müziğine Dönük – Alâeddin Yavaşça</a></li>
<li><a href="http://web.archive.org/web/20100313145855/http://arsiv.zaman.com.tr/2002/03/03/yazarlar/cembehar.htm">Sanat / kültür / devrim – Cem Behar</a></li>
<li><a href="http://web.archive.org/web/20100313145855/http://www.radikal.com.tr/ek_haber.php?ek=cts&amp;haberno=6917">Terk edemediğimiz halka güzellik taşıma sendromu – Orhan Tekelioğlu</a></li>
</ul>

<p>[<a href="https://www.youtube.com/watch?v=Lmb1LSXGtIg](">https://www.youtube.com/watch?v=Lmb1LSXGtIg](</a>)</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2008/03/04/ev-erkeklii-blmnden.html">Ev Erkekliği Bölümünden Yüksek Lisans Mezunu Olmak</a></h1>
		

		<a href="https://muratcorlu.micro.blog/2008/03/04/ev-erkeklii-blmnden.html" class="u-url"><time class="dt-published" datetime="2008-03-04 02:00:00 &#43;0200">Mar 4, 2008</time></a>

		<div class="e-content">
			 <p>Üniversiteye başlayalı tam 7.5 yıl oldu. Dile kolay, 7.5 yıl! 1. sınıftaki bir hocamı geçenlerde gördüğümde aradan geçen süreyi, hocamızın yüzündeki kıvrımlardan sezince ürperdim. Oturup parmak hesabı yaptım; ben üniversite 1. sınıftayken 35 yaşında olan biri, şu sıralar 43 yaşında oluyor! Ben o zamanlar 18 yaşımdayken, şimdi 26 yaşıma basmaya ramak kalmanın garip hisleri içerisindeyim.</p>

<p>Aradan geçen süreyi daha iyi anlamak için örnekleri çoğaltmak mümkün ve faydalı: Eğer 4. sınıfta mezun olup 2. bir üniversiteye başlasaydım, şu anda ikinci diplomayı almaya çok yakın olabilirdim. 2. üniversite yerine yüksek lisansa başlamış olsaydım, bu sefer de şu an yüksek lisans mezunu ve doktora için uğraşıyor olabilirdim. Eğer normal sürede mezun olup hemen evlenseydim, şu sıralar belki ikinci evladımı kucağımda tutuyor bile olabilecektim(bunu yaşayan sınıf arkadaşlarım var).</p>

<p>Üniversite hayatımın lisans aşamasının iki katına çıkması, bana akademik olarak birşey katmadı malesef, ancak, bu sürede üniversiteler kadar insafsız olmayan hayatın diğer alanlarındaki tecrübeler, bu yılların karşılığında bana birşeyler verdi. 4 yıl da uğraşsam, 8 yıl da uğraşsam aynı diplomayı alıyorum. Fakat gurbette geçen 4 yıllık bekâr hayatıyla, 8 yıllık olanının arasındaki tecrübe farkı oldukça büyük oldu. Sanırım buna sevinmeliyim…</p>

<p>Dikkat; “İyi ki üniversiteyi uzattım, herkese de tavsiye ediyorum” demiyorum. Ancak düşünüyorum ki; bazen bilinçli ve istekli, bazense bilinçsiz ve isteksiz olarak yaşadıklarımız, istediklerimizin bize getireceklerinden daha güzel şeyler getirebiliyor.</p>

<p>Tüm bu düşünceler, geçenlerde elimde cif ve bulaşık süngeri ile, aygazın üzerindeki lekeleri ovalarken geçti aklımdan. 1 saati geçen ovalamam, lekeleri yerinden edemeyince, tüm kimya bilgilerimi gözden geçirme ihtiyacı hissedip, farklı denemeler yaptım. Denemelerimin çözüme katkı sağladığını farkedince de mutfak işleri konusunda, kendimi âvâmın üzerinde hissederek, 8 yıla varan üniversite hayatımın bana hakkıyla bir “ev erkekliği” unvanı vermesinin sevinciyle tebessüm ettim. “Bir aygazı temizledin diye mi tüm bu gurur?” demeyiniz hemen. Zira bu 8 yılda ev erkekliği nâmına öğrendiğim çok şeyim var:</p>

<ul>
<li>Çoğu kız arkadaşımdan çok daha fazla yemek yapmayı biliyorum. Hatta bilmek bir yana, yemek yapmaya değer verip, zevk bile alıyorum.</li>
<li>Sallama çayla tatmin olmayıp, evimde içtiğim çayı özleyebilen biri olarak, çay demleme konusunda da belli bir yetkinlikte olduğumu söyleyebilirim.</li>
<li>Bir battaniyenin nasıl yıkanacağını daha ilk üniversite yıllarımda tecrübe ettim, kaleme bile almıştım. Çoğu kız bilmez!</li>
<li>İlkinde utana sıkıla pencereye çıkıp kıpkırmızı olsam da, cam silme konusunda da bir çok tecrübem mevcut ve camın varlığının insanda şüphe uyandıracağı düzeyde güzel cam silebilmekteyim.</li>
<li>Düğme dikebiliyorum, yırtık-sökük tamir edebiliyorum.</li>
<li>Beni tek zorlayan şey olsa da, mecbur kalırsam elde çamaşır yıkayabiliyorum.</li>
<li>Çok güzel ütü yaparım.</li>
<li>Halı yıkamak ve yer silmek konusunda da bir çok tecrübem mevcut. Yıkadığım halının üzerine uzanıp yatmanın zevki çok az çimde bulunur.</li>
<li>Bozulan çeşmeler, yanmayan ampüller, çalışmayan elektrik anahtarları, paslanan çamaşır askıları, kapanmayan balkon kapıları, çatlayan pencere camları vb. her tür ev problemine pratik çözümler üretebiliyor, ev arkadaşlarımın bolca hayır dualarını alabiliyorum.</li>
<li>Daha saymama lüzum yoktur herhalde. Tüm bunları okuduktan sonra, siz ev erkekliği bölümünde hoca olsanız, bana bölümünüzün diplomasını layık görmez misiniz? Görürsünüz görürsünüz…</li>
</ul>

<p>Uzatmalı üniversite hayatımdan, ev erkekliği nişânım da yanıma kâr kalsın. Yakın zamanda, bu nişânıma ihtiyaç kalmaması ümidiyle…</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2008/01/02/ak-evlilii-ldryor.html">Aşk Evliliği Öldürüyor</a></h1>
		

		<a href="https://muratcorlu.micro.blog/2008/01/02/ak-evlilii-ldryor.html" class="u-url"><time class="dt-published" datetime="2008-01-02 02:00:00 &#43;0200">Jan 2, 2008</time></a>

		<div class="e-content">
			 <p>“Evlilik aşkı öldürür” derler; sanki bunlar rakipmiş gibi. Ama gerçekten bir rakipse, <strong>hangisinin kazanmasını istemek lazım</strong>?</p>

<p>Herhalde âşık olmayan azdır şu âlemde. Aşkın tadını az çok almıştır bir çok insan. En azından, üç aşağı beş yukarı neye benzer birşey olduğunu fark etmiştir.</p>

<p>Ben de defalarca kez âşık oldum. Birbirinden değerli insanları tanıdım, sevdim. Çok değerli duygular paylaştım. Hayatıma anlam kazandıran şeylerdi bazen aşklarım, bazense <strong>anlamlarıma hayat veren</strong>…</p>

<p>Benim aşklarım hep evlilik düşüncesiyle birleşikti. Nereden kaynaklandığını tam bilemediğim bir kuvvet, beni evlilik düşüncesine karşı müthiş bir sempatiye çekiyordu. Daha 11 yaşındayken sevdiğim ilk kıza evlenme teklif ettiğimi söyleyeyim, varın gerisini siz anlayayın. Hatta hemcinslerimin rüyalarında bisiklet, atari ve bilumum oyuncakları gördükleri çocukluk yaşlarımda, ben yatağa erkenden girer “<strong>babalık hayalleri</strong>” kurardım. Mutlu mesut bir ailem, çocuklarım ve dünyalar güzeli, sadık, zeki ve olgun eşimi düşünür, bu saadet tablosunun verdiği huzurla uykuya dalardım.</p>

<p>Dedim ya, aşklarım evlilik hülyalarımın bir pekiştireci gibiydi. <strong>Eşim aşkım, aşkım eşimdi</strong>. Hani bunu çevremde çok göremediğim için vurguluyorum; insanlar önce sevip sonra evlenmeyi düşünüyor gibiler. Bense önce evlenmek üzerine düşünüp sonra seviyor gibiydim.</p>

<p>Ama birşeyler hep ters gitti. Her ayrılık, bir öncekinden daha yıkıcı olmaya başladı. Her seferinde yorulduğumu hissedip, “bundan sonraki artık son olmalı” diye düşündüm. Zaman geçtikçe ve her seferinde birşeylerin ters gittiğini farkettikçe, yeise kapılmaya başladım. O kadar sevgi, onca yıl, onca uğraş, ama yine de olmuyorsa, belki de hakikaten evlilik ve aşk birer rakipdir demeye vardım. Yıllarca “herşeyimi” anlatmaktan çekinmediğim dostumla, bir sebeple yollarımızı ayırıp artık yüzüne bile bakamayacak halde olduğumu görünce, “ne kazandım, ne kaybettim” diye sorgulamaktan kendimi alamadım.</p>

<p>Ve “sonuç nedir” diyeceksiniz; herşeyini hayalindeki müstakbel eşi ve çocukları üzerine planlayan ben, artık “evlenmeyi” sorgular oldum. Hayatımı bir evlat yetiştirmek ve iyi bir aile babası olmak yerine, başka şeylere adamak geçti aklımdan. Her aşkım, bana bir değerli insanı daha kaybettirdiğine göre, artık insan kaybetmeye tahammülü olmayan biri olarak herhalde bu hülyadan vazgeçmeliydim. Kendim arzulayıp onca emek harcadığım bir meselede bu kadar başarısız olabiliyorsam, belki de artık bunun bir hırsa dönüşmesine izin vermemek için vazgeçmeliydim.</p>

<p>İnsanlar bazen en çok ehemmiyet verdikleriyle imtihan olurlar. İmtihanların zor olanları da bunlardır muhakkak. Benim için de bu mevzu zor imtihanlarımdan biri oldu şimdiye dek. Onca idealist düşüncelerle, onca ince eleyip sık dokumaya rağmen hâlâ huzursuz eden bunca tecrübe…</p>

<p>Ne diyelim; Allah hepimize <strong>hayırlısını</strong> nasip etsin…</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2007/10/22/terre-kar-itidal.html">Teröre Karşı İtidal ve Birlik Zamanı</a></h1>
		

		<a href="https://muratcorlu.micro.blog/2007/10/22/terre-kar-itidal.html" class="u-url"><time class="dt-published" datetime="2007-10-22 02:00:00 &#43;0200">Oct 22, 2007</time></a>

		<div class="e-content">
			 <p>Yıllardır pusuya yatmış, sessizce bekleyen terör belamız, sanki bittiğini sanmaya başladığımız bir dönemde, birden kendini hissettire hissettire yine geldi. Ve artık psikolojik baskının had safhaya çıktığı bir döneme kadar geldik. Son dönemlerdeki pervasızca saldırılar, tüm milletimizi çileden çıkarıyor.</p>

<p>Ancak, bir dakika… Birşeyler garip gidiyor! Önce durup dururken(!) bir seçim arefesinde terör belası hortlayıveriyor. Şehit cenazeleri farklı manalara çekiliyor. Ardarda gelen ve hiç de rastlantı olmadığı aşikar suikastlerle sarsılıyoruz. Derken tahrikler artıyor ve Kuzey Irak’a girmek için hükümete tezkere izni veriliyor. Bu olayın terör örgütünü korkutup, caydırmasını beklerken, onlar daha da umursamaz ve pervasız bir şekilde hem eylemlerini, hem de sözlerini sertleştiriyorlar. Hep bizi engellemeye çalışıyor görünen Amerika, “girmeyin” demekten başka birşey yapmıyor. Bu sözler dahi, halkımızı Irak’a girmek konusunda psikolojik bir baskı altına sokuyor.</p>

<p>Evet, bir şeye doğru sürükleniyor gibiyiz. Belki bir operasyon yapmalıyız ve belki yapacağız da. Ama şu anda bu operasyonun zamanlamasına biz değil düşmanlarımız karar veriyor gibi. Halkımız galeyana getirilmeye çalışılıyor. Bazı bölgelerde -malesef- küçük çaplı yanlış yöne kaydırılan eylemler bile yapıldı.</p>

<p>Aslında PKK’nın Kuzey Irak’a girmemize bu kadar istekli görünmesi bile durup düşünmemiz için yeterli bir sebep. Doğu illerimizde her yönden birtakım düzelmeler görünmeye başladığı, terör örgütüne desteğin azaldığı bir dönemde o bölgede yaşanacak büyük çaplı ve uzun sürecek bir çatışmanın, zaten son çırpınışlarını yapan PKK için yeni bir umut olacağı görünüyor.</p>

<p>Evet, şimdi dikkatli olma, temkinli olma zamanıdır. Bu operasyon belki yapılmalı, ancak bunun zamanına, şekline biz karar vermeliyiz. Tahriklerle yola çıkmamalıyız. Halkımız da bu konuda itidalli olmalı. Üye olduğum bazı sitelerde halkımız büyük bir galeyan görüntüsü sergiliyorlar ve farkında olmadan terör örgütünün ekmeğine yağ sürüyoruz. Zaten örgütün amacı bizi birbirimize düşürmek, kargaşaya ve paniğe yol açmak. Ancak eminim, tüm bu ağır tahriklere rağmen, milletimiz yine metîn ve kararlı duruşunu koruyacak, birlik beraberliğine kasteden bu kurgunun işlemesine izin vermeyecek ve bu ağır imtihanı da başarıyla geçecektir. Allah yardımcımız olsun.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2007/10/03/glses-ailesinde-iftar.html">Gülses Ailesi’nde İftar</a></h1>
		

		<a href="https://muratcorlu.micro.blog/2007/10/03/glses-ailesinde-iftar.html" class="u-url"><time class="dt-published" datetime="2007-10-03 02:00:00 &#43;0200">Oct 3, 2007</time></a>

		<div class="e-content">
			 <p>Şöhretli Ramazan’ımızın ilk günleriydi. Ramazan’ı karşılamış olmamızın heyecanına, Klasik Türk Müziği’mizin çok değerli bestekârı Necip Gülses Beyefendi ve eşi, nâdîde ses sanatçımız <a href="https://melihatgulses.net">Melihat Gülses</a> Hanımefendi’lere iftara davet edilmemizin heyecanı da eklenince, o gün gerçekten bizim için daha günün ilk ışıklarıyla birlikte coşku doluydu.</p>

<p>Kadîm dostum Recâi Abim ve mûsikîşinas arkadaşım Yavuz ile bu davete icâbete giderken, hep bu coşku ve bu büyük lütfa karşılık şükran hisleri içerisindeydik. Recâi Bey ile Gülses Ailesi’nin evine davetle şereflendiğimiz ilk gün, dün gibi aklımızdayken, bugün defaatle bu şerefe nâil olmamızın ve üstüne üstlük bir iftar sofrasını böyle kıymetli şahsiyetlerle paylaşacak olmamızın helecanı, bizi tatlı bir sıkıntıya sokmuyor değildi. İlk yolculuğumuzda şimdikinin aksine bir parça mütereddiddik. Sadece sahnede ve sahne arkasında gördüğümüz kadarıyla tanıdığımız şahsiyetleri, bizzat kendi evlerinde müşahede etmenin, “acaba farklı mıdırlar” sorusunun getirdiği tereddüt etkisiyle, garip sıkıntısını yaşamıştık. Ancak artık bu konuda herhangi bir tereddüde yer kalmamıştı. “Hanımefendi”liği şahsının bir parçası halinde yaşayan bir “sanatçı”nın evine misafir olduğumuzda artık hiçbir şüphe yoktu. Samîmiyeti, içtenliği, temiz kalpliliği, saygınlığı, nezâketi, dürüstlüğü, sevecenliği ve zerâfeti ile Gülses Ailesi’nin kapısından içeriye adımımızı attığımızda, tüm bu güzelliklerin insana müthiş huzur veren, saatler geçse de tadı hep damakta kalıcı o tatlı atmosferin içine girmiş oluyorduk.</p>

<p>Yavuz, Necip Gülses, Murat Çorlu, Melihat Gülses, RecâiBugün heyecanımızı artıracak etkenler bunlarla sınırlı da değildi. Necip Bey ve Melihat Hanım’ın aylardır çok yoğun bir şekilde üzerinde uğraştıkları, Kale Grubu’nun 50. kuruluş yıldönümü adına hazırlanan “Miras” isimli 5 CD’lik Türk Müziği albümünü de ilk kez bugün dinleme, hikâyelerini bizzat birinci ağızdan öğrenme bahtiyarlığına erişmiş olacaktık. Maalesef piyasaya da sunulmayan bu muhteşem eseri, hazırlayanların rehberliğiyle inceleyebilmek bile geceyi tek başına bize bir lütuf olarak algılamamıza yetiyordu. Bu 5 CD’den biri aynı günlerde “Beyaz Köpükler” adıyla piyasaya sürüldü. Birbirinden güzel eserlerin, Melihat Hanım’ın birbirinden değerli yorumlarıyla seslendirildiği albümü de, iftarımızı ettikten kısa süre sonra hep birlikte eser eser inceleme fırsatı bulmuş olmamız, Necip Bey’in eserlerle ilgili gerek teknik, gerek tarihsel bir çok ayrıntıyı bizimle paylaşmış olması da gecemizi bereketlendiren olaylardan biriydi.</p>

<p>Yemekler deyince orada bir durmak gerekiyor kesinlikle… Evet, o bir sanatçı, Türk Müziği’nin seslendirilmesinde günümüzün öncü isimlerinden; ancak aynı zamanda o müthiş bir ev hanımı, harika bir aşçı. Melihat Hanım, o nâdîde sesiyle harika yorumları oluşturduğu gibi, zârif elleriyle de leziz yemekler yapıyor. Sofrayı tarif etmek abes kaçacaktır… Zaten bunu târife de gerek yoktur, yaşanılasıdır ancak.</p>

<p>Necip GülsesYemek sonrası Necip Bey’le giriştiğimiz muhabbet o kadar akıcı ve derindi ki, saate mütemadiyen bakmama rağmen her baktığımda bu kadar kısa sürede nasıl oluyor da saatin bu kadar hızlı ilerlediğini kavrayamıyordum. Hattâ inanınız, ilk baktığımda saatin yanlış olduğuna hükmetmiştim ki, çevredekilerin saatleriyle ancak saatime güvenebildim. 10, 11, derken 12… Giderken saat 10′da kalkmayı planladığımız gecede, artık hiç kalkmak istemiyorduk. Ancak artık son ulaşım taşıtlarını da zora soktuğumuzu farkedip hareketlendiğimizde, Melihat Hanım’ın teşvikiyle, bu muhteşem geceye yaraşır bir nokta olacak bir hadiseyle geceyi kapattık; Yavuz’un piyano ile icra ettiği “Duydum ki unutmuşsun” eserine, Melihat Hanım da o güzel sesiyle eşlik edince, Yavuz’un ömrü boyunca gururla hatırlayacağı bir hâtırası olmuş oldu. Öyle ya, koskoca Melihat Gülses onun çaldığı piyanoya eşlik etmişti. Ben de bu gazla eve gider gitmez neyime sarıldım, çalışmalara başladım. İlk buluşmada ney üfleyip, Melihat Hanım’dan da eşlik etmesini rica etmeliyim. Tabi buna yüzüm olacak kadar ney icrama güvenmeliyim…</p>

<p>Koskoca gece, ayrıntılarıyla buraya sığmayacak, herşeyi yazsam olmayacak. Şimdilik gecenin ana hatlarıyla iktifa edelim, nasib olur, daha da yazmaya kendimizi alıştırabilir, vakit de bulabilirsek, Necip Bey’in birbirinden veciz ifade ve düşüncelerini de burada sizlerle paylaşmaktan onur duyacağım.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2007/08/18/internet-mi-kapat.html">İnternet mi? Kapat gitsin!</a></h1>
		

		<a href="https://muratcorlu.micro.blog/2007/08/18/internet-mi-kapat.html" class="u-url"><time class="dt-published" datetime="2007-08-18 02:00:00 &#43;0200">Aug 18, 2007</time></a>

		<div class="e-content">
			 <p>Türk Telekomcuğumuz bir güzel uygulamasıyla daha bizi koruyarak, ünlü blog sitelerinden biri olan wordpress.com sitesini de kapatmış. Dünya çapında yüzbinlerce kullanıcısı olan, Türkiye’den de binlerce kullanıcının yazılarını paylaştığı site -henüz net sebebi öğrenemedim ancak- muhtemelen bloglardan birindeki hakaretler veya telif haklarına aykırı yayınlardan dolayı kapatılmış. Sebep her ne olursa olsun, “teknoloji devimizin” yaptığı hata, problem teşkil eden alt adresi (subdomain) kapatmak yerine, yüzbinlerce blog sitesini erişimimize engellemesi. “Mahkeme kararıyla site kapatılır mı?” tartışmasına girmeceğim ama, madem kapatıyorsunuz, adam akıllı bir yolla kapatın. Sadece suç işlediğine karar verilen site ulaşıma engellense belki sıkıntı bile olmayacak ama, böyle sitenin bulunduğu tüm portalı kullanıma kapatarak, hem kurum imajı hem de uluslararası platformda ülke imajımız ciddi zararlar görüyor.</p>

<p>Böyle stratejik bir hata YouTube sitesinin kapatılması konusunda da yapılmıştı. Hakikaten tepki göstermemiz gereken bir videoyu, gerçekten güzel bir şekilde protesto ederken, birden Türk Telekom YouTube’a erişimimizi kapattı ve elimizdeki en önemli koz olan “cevap verme” ve “protesto etme” hakkımızı da elimizden almış oldu. Zira biz giremesek de, Dünyanın geri kalan bütün ülkeleri o videoyu seyretmeye devam etti. Şimdi ne kazanmış olduk acaba?</p>

<p>İnternet konusunda ülkemizde en güvenilir kurum olması gereken Türk Telekom’un, böyle çok basit hatalar yapması gerçekten üzücü. Keşke bilişim suçları konusuna daha çok eğilsek, bu konudaki hukuki eksiklerimizi tamamlasak. Teknolojinin gitgide daha da yoğun olarak kullanıldığı ülkemizde, internet suçları ve cezalandırmalar konusunda hâlâ bu kadar basiretsiz davranmamız, ülkemizin teknolojik geleceği için bizi ümitsizliğe sevkediyor malesef.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2007/07/29/yazmadan-durabilmek.html">Yazmadan Durabilmek</a></h1>
		

		<a href="https://muratcorlu.micro.blog/2007/07/29/yazmadan-durabilmek.html" class="u-url"><time class="dt-published" datetime="2007-07-29 02:00:00 &#43;0200">Jul 29, 2007</time></a>

		<div class="e-content">
			 <p>5 ay önceydi. Bir öğle vakti, tüm korkularıma rağmen hala bir ümitle bekliyordum. Duymayı beklediğim cümleyi, duyduğumda bu kadar garipseyeceğimi hiç düşünememiştim. Demek ki duyacağımı sandığım şeye aslında ben de inanmıyormuşum, inanmak da istemiyormuşum. Tarihi bir andı şahit olduğum… Evet belki tarih kitapları yazmayacaktı ama muhakkak benim kitabımda kalın harflerle yazacaktı. Ve o cümleyi duydum… Omuriliğimdeki bir omurun çekilmesi gibiydi. Önce bir titreme ve sonrasında düzensiz hareketler… Ne tarafa gitmeye çalışsa, zeminin farklı tarafa kaydığını hisseden bir sarhoş gibi, sendeleye sendeleye, saçmalaya saçmalaya geçen dakikalar, saatler, günler… Çok kırılmıştım, çok üzülmüştüm… Ama yazmadım…</p>

<p>3 ay önceydi. Bir akşam vakti, tüm mahcubiyetime rağmen hala ümitle bir çıkış yolu arıyordum. Mahcubiyetimi, üzüntümü ve çözüm için aklıma gelenleri en güzel biçimde cümlelere dökebilmek için günlerce, haftalarca düşünmüştüm. Ve o an geldiğinde tüm heyecanımı, tereddütlerimi bir kenara bırakıp konuşmaya başladım. Olmuyordu, anlatamıyordum… Kesin ben anlatamıyordum… Çünkü cümlelerime karşılık gelen cevaplar, ithamlar hislerimle çok ilgisizdi. Çok kırılmıştım, çok üzülmüştüm… Kesinlikle yazmalıydım… Ama yazmadım…</p>

<p>2 ay önceydi. Bir öğlen vakti, tüm iyi niyetlerime rağmen yolun sonunu gördüğümü hissetmiştim. Elimi uzattığım her yer bir parmağı koparıp kaçıyor gibiydi. Tek tesellim, en dibin burası olduğu ümidimdi. Onca uğraş, stres, uykusuz geceler, harcanan vakitler de yeterli olmamıştı demek ki. Demek ki problem başka yerdeydi. Bir şeyler hisseder gibi oldum; kesin yazmalıydım… Ama yazmadım…</p>

<p>Evet, bunların ve dahasının hiçbirini yazmadım. Yazamadım demeliyim belki de; ama her yazamayışımdan sonra zaten yazmamam gerektiğini de düşündüm. Yazmadan durabilmeyi de becerebilmek lazımdı.</p>

<p>Bugün baktım ki, yazmadan ne çok zaman geçmiş… Kendimi daha fazla zorlayamadım. Zaten zaman aşımına uğrayan olayların, kalbimdeki asla zaman aşımına uğrayamayacak hislerinden bir nebze olsun yazmalıydım. Sanki bu cümleler her şeyi anlatacakmış gibi yazmalı ve tüm dertlerin böylece azalacağını ümid etmeliydim.</p>

<p>Bu yazımı, kendime armağan ediyorum.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2006/11/22/televizyonsuz-hayat-ok.html">Televizyonsuz Hayat; Çok Rahat</a></h1>
		

		<a href="https://muratcorlu.micro.blog/2006/11/22/televizyonsuz-hayat-ok.html" class="u-url"><time class="dt-published" datetime="2006-11-22 02:00:00 &#43;0200">Nov 22, 2006</time></a>

		<div class="e-content">
			 <p>Bilgisayar sahibi olduğum 15&rsquo;li yaşlarıma dek tam bir televizyon delisiydim. O zamanlar, günde 10 saatten fazla bilfiil televizyon izlediğim çokça vakidir. Günlerimi özetlemek o zamanlar çok rahattı; sabah kalk, kahvaltı(televizyon karşısında), televizyon seyret, öğle yemeği (televizyon karşısında), televizyon seyret, akşam yemeği(televizyon karşısında), televizyon seyret, akşam yat&hellip; Bu durumu fark ettiğim bazı akşamlar halime çok şaşırdığımı, buna rağmen ertesi gün bu tempomdan hiçbir şey kaybetmeden yine televizyon başında akşamladığımı da hatırlarım.</p>

<p>Bilgisayar sahibi olduğum ilk zamanlarda ise televizyonun yerini bilgisayar almıştı adeta. Ailece yenen yemek saatleri dışında televizyona bakmaz olmuştum. Evde olduğum sürece eksikliğini de hissetmedim. Ne zaman ki okula gidip, sınıfta hangi şarkıcının ne haltlar çevirdiği üzerine dönen muhabbetlere bön bön baktım, işte o zaman &ldquo;ya arada bir televizyon mu seyretsem acaba&rdquo; diye düşünmeye başlamıştım. Neyse ki bilgisayar yakamı bırakmadı ve yaklaşık 10 yıldır magazin muhabbetlerine boş boş bakabilecek kadar az televizyon seyrettim. Şarkıcı kavgalarından, türkücü kliplerinden, bol hakaretli tartışma programlarından, sabahlara kadar süren futbol kavgalarından, kırılan potlardan, inen şortlardan, yenen tokatlardan, hasılı, &ldquo;dünyadan&rdquo; haberim olmadan 10 yılı aşkın zaman geçirdim.</p>

<p>Haber takip etmememin eksikliğini hissederdim ancak üniversite hayatıyla hem internetteki haber kaynaklarını takip etmem, hem de gazete okumam sayesinde bu konuda da televizyonla bağımı kopararak &ldquo;dünyadan habersiz&rdquo; kalabilmeyi başardım. &ldquo;Ne kaybettim&rdquo; diye soruyorum kendime ve soruya cevap vermekte zorlandığımı fark ediyorum. Aylar boyu görmediğim annemi-babamı ziyarete gittiğimde, ilk 1-2 saat muhabbetten sonra beraberce pembe dizi veya BBG seyretmek zorunda kaldığım günleri düşündükçe de, &ldquo;Ne kazandım&rdquo; sorusuna yüzlerce cevap sayıyor ve kendim adına sevinip, çevremdekiler adına üzülüyorum.</p>

<p>Arada bir bazı saygı duyduğum sanatçı ve yazarların, hatta televizyon programı yapımcılarının evlerinde televizyon olmadıklarını okuduğum röportajlarında önce şaşırmış sonrasında da meseleyi kavramaya başlamıştım. Bir televizyon programı yapımcısı televizyon seyretmeyerek hiçbir şey kaybetmiyorsa ben ne kaybedebilirdim ki acaba?</p>

<p>Artık neredeyse emin olduğum bir düşüncem var: Günümüzde ve özellikle ülkemizde televizyon, -eskide olduğunun aksine- yaşam kalitemizi artırmaktan çok uzak. Bilakis, insanı uyuşturan, asıl amacından saptıran, gelişimini engelleyen, huzuru baltalayan en bariz aletlerden biri olduğu gerçek. Çevremdekiler bilirler; bir gün nasip olur da evlenirsem, bu konudaki en büyük çabam, televizyonu evimden uzak tutabilmek için olacaktır. Televizyon, bir aile için, hele ki çocuklu bir aile için, aile içindeki huzuru bozacak en önemli etken bence. Ve biz, onu evimizin olmazsa olmazı belirleyip, binlerce lira para akıtarak, borca harca girip, kendi huzurumuzu kendimiz baltalamakta da hiçbir beis görmüyoruz.</p>

<p>Ailesinde huzursuzluktan dert yananlara, aslında çok zeki olduğunu düşünüp vakit bulamamaktan yakınanlara, çocuklarının birer serseri olduğunu kaygıyla takip edip buna bir çare bulamayanlara, problemi bir de çok yakınlarında, salonlarında aramalarını -nacizane- öneriyorum. Aile içi huzurunuzu sağlamak için, ailenizin yaşam kalitesini artırmak için, bir de televizyonunuzdan kurtulmayı deneyin. Eğer 1 ay sonra, eğlence programları ve magazin gelişmeleri dışında bir eksiklik hissetmediyseniz, sizi temin ederim, bir ömür boyu da eksikliğini hissetmeyeceksinizdir.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2006/08/25/kayp-giden-mezarlk.html">Kayıp Giden Mezarlık Kültürümüz</a></h1>
		

		<a href="https://muratcorlu.micro.blog/2006/08/25/kayp-giden-mezarlk.html" class="u-url"><time class="dt-published" datetime="2006-08-25 02:00:00 &#43;0200">Aug 25, 2006</time></a>

		<div class="e-content">
			 <p>Dün, boş günümü değerlendirip, uzun zamandır yapmayı planladığım bir şey yaptım ve kadîm bir dostumla Eyüp Mezarlığı’nı ziyarete gittim. Uzunca bir süredir eski mezarlarımız ve mezartaşlarımız ilgimi çekmiş ve beni bu alanda bir şeyler araştırmaya sevketmişti. Eski mezartaşlarımızdaki o ince, hassas, sanatkâr ruh, toplumsal olarak ölüme o sıcak bakış, en güzel, en kaliteli şekilde yaşanmaya çalışılan bir hayatın, yine en güzel şekilde bir noktası olan o müthiş mezar kültürü, öğrendikçe beni derinden etkilemiş ve bu büyük kültürel olgunluktan şimdiki yozluğa gelişimizi farketmek de bir o kadar yaralamıştı. Ben, mezarlık kültürümüzle ilgili şeyler okurken, kaybetmeye yüztuttuğumuz şeyleri öğrenmenin hüznü içerisindeyken, aslında vahim durumun, hani “ağlanılası” durumun farkında olmadığımı ise ancak Eyüp ziyaretimde farkedebildim.</p>

<p>Amacımız, yaşadığı devre imzasını atmış bazı güzide şahsiyetlerimizin mezarlıklarını bulmak, bulabildiğimiz orjinal mezartaşlarını fotoğraflamak ve üzerindeki yazı ve işlemelerden altında yatan cevherlerle ilgili bilgiler edinmeye çalışmaktı. Yaklaşık 4-5 saatlik gezimizde bu isteklerimizin malesef neredeyse hiçbirine ulaşamadık. Ancak planımızda olmayan müthiş bir şok bizi ürpertmişti. Eyüp’e ilk defa gitmiyorduk elbet ama, belki bu sefer sadece mezarlıklara dikkat kesilmemiz, belki de mezarlıklar konusunda edindiğimiz bilgilerin etkisiyle, daha girişte karşılaştığımız manzaralar bizi hayretler içerisinde bırakmıştı.</p>

<p>Daha Eyüp mezarlığına girmeden, küçük, parça parça mezarlıklarda sökülüp yerleri değiştirilmiş, birbirine karıştırılmış, parçalanmış, toprak altında kalmış onca mezartaşı gördüğümüzde, bu kadarını beklediğimizden olsa gerek sadece hayıflanmakla kalmıştık. Ancak Eyüp Sultan Camii’nin hemen yakınındaki bir mezarlıkta karşılaştığımız görüntü gerçekten içler acısıydı. Mezarlığın kenar tarafında kalan büyük bir bölümünde parçalanmış, üstüste yığılmış yüzlerce mezartaşı. Belli ki, kol gücüyle yapılabilecek ölçüde bir katliam değil bu. Bir iş makinası orayı talan etmiş. Belki 100 kiloluk koca mermer taşların çoğu parçalanmış, bazıları sağlam ancak sahibinden belki de çok uzaklarda ve hiçbiri ayakta değil. Birçoğuna yaklaştığımızda yarım kalan parçalarında, belki bir çiçek, belki bir şiir parçası işlemeleri tüm güzelliğiyle varlık mücadelesi veriyor gibi. Taşların o darmadağın görüntüsü ne vicdansızca bir katliama maruz kaldıklarını lisan-ı halleriyle çok iyi anlatıyor. Parçalanmış halde üstüste yığılanlar, sanki birer taş değil, temsil ettikleri, belki bir zamanlar çok büyük işler yapmış, insanlığa büyük faydası dokunmuş insanlar gibi. Sanata saygı, cedde saygı, ölüye saygı, vefa borcu, estetik kaygısı, vicdan… Neresinden tutarsan tut, hiçbir insânî bilincin kabul edemeyeceği bir durum, nasıl oluyorsa oluyor ve bu en hassas insanların torunlarından çıkıyor.</p>

<p>Tabii çevrede bir yetkili yok. Bir bekçi, bir görevli… Daha sonra mezarlıkta güvenlik görevlileriyle karşılaştık. Bir sorumlu, bir görevli sorduk ama bize Mezarlıklar Müdürlüğü’ne gidin dediler. Zaten güvenlik görevlilerinin derdi de fotoğraf çekiyor olmamızdı; yasakmış. Çevremizde yüzlerce mezar talan edilmiş ve ediliyor ama biz fotoğraflarını çektiğimiz için uyarılıyoruz.</p>

<p>Söylenecek çok şey var elbet. Bir büyük kültürün, cahil ellerde heba edilmesine şahitlik etmiş onca nesil. Ve biz, daha yeni yeni eren aklımızla kaybedilenleri keşfediyor, kaybedilmiş bir cevherin bilincine varmanın buruk övüncünü yaşıyoruz. Hayatının -hatta ölüm ötesinin- her anında “estetiği” en önemli kriter haline getirmiş, evleri, sokakları, kıyafetleri, eşyaları, dilleri, düşünceleri ve hatta mezarları, her biri ayrı bir estetik numunesi olan bir topluluktan, herşeyi köşeli, estetik yoksunu, yoz, nesepsiz bir kültürsüzlüğe doğru hızlı yuvarlanışın arkasından kendine gelip, düştüğü mesafeyi farketmeye çalışan bir topluluk gibiyiz adeta. Niyetim ümitsizlik aşılamak değil; hiçbir zaman ümitsiz olmamaya da kararlıyım. Ama işimizin çok zor, mesafenin çok büyük olduğu aşikâr. Umarım çocuklarımıza aldığımızdan daha “kişilikli” bir yaşam bırakabiliriz.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2006/07/30/trk-telekomdan-internet.html">Türk Telekom’dan İnternet İsrafına(!) Önlem: Kota</a></h1>
		

		<a href="https://muratcorlu.micro.blog/2006/07/30/trk-telekomdan-internet.html" class="u-url"><time class="dt-published" datetime="2006-07-30 02:00:00 &#43;0200">Jul 30, 2006</time></a>

		<div class="e-content">
			 <p>Son yıla kadar Türk Telekom’un ADSL konusundaki atılımını hayretle ve ilgiyle takip ediyordum. Uzun zaman İnternete olan ilgisizliğimiz hızlıca bertaraf ediliyor gibiydi. Ama ne olduysa son zamanlarda birden bir gariplikler oldu. “Limitli İnternet” diye birşey bulundu ve herkese limitli internet dayatılmaya başlandı. “İnternet kullan ey halkım! Ama fazla saçma!” der gibi Türk Telekom. Bu da bana enteresan geliyor.</p>

<p>Dünyanın en pahalı internetini kullandığımızı tekrar edip durmama gerek yok sanırım. Son 2 tarife düzenlemesine kadar bunu makul de görüyordum. Zira fiyatların düşmesiyle ilgili ciddi bir ivme vardı. Ancak kotalı çıktı mertlik bozuldu. Son 2 tarife düzenlemesinde de 256 Kbit sınırsız ADSL kullanıcılarına ne bir fiyat indirimi ne de hız artırımı yapıldı. İnternet kullanımını ve hızını artırmak için teknolojik altyapısını geliştirmesini beklediğimiz Türk Telekom, bunun yerine mevcut kapasiteyi daha çok kişiye kullandırmak için insanları daha az internet kullanmaya teşvik ediyor. Hatta baktı ki çoğunluk o kotayı da kullanmaktan korkar olmuş, son tarife değişikliğinde kotaları bile yükseltmedi. İnterneti de azar azar kullanma kültürünü Türk Telekom sayesinde kazanacağız sanırım.</p>

<p>Ben ısrarla, sonucunu merak ederek 256 Kbit aboneliğimde sebat etmiş durumdayım. Kontörlü hat kullanmayı bir ara denemiştim; ancak kafamda devamlı kontör hesabı yapmanın bana getirdiği gizli stresten rahatsız olup 1 ayda vazgeçmiştim. Kotalı internete geçmeyi de hiç istemiyorum. Yüksek fiyatlarından dolayı 512 veya daha yüksek hızdaki sınırsız(Allah’ım, interneti de sınırlandırdık ya…) interneti kullanamıyorum. İnternetin hayatımıza çok fazla girdiği ve bunun biraz da olması gerektiğini gördüğümüz (sağladığı kolaylıkları saymaya gerek yok) şu zamanda bu “kotalı” ısrarını anlamak çok güç.</p>

<p>Bakalım rahat rahat internetten televizyon seyrettiğimiz, radyo dinlediğimiz, bol bol fotoğraf sitesi gezebildiğimiz, görüntülü-sesli görüşmeler yapabildiğimiz günler ne zaman gelecek. Bu “Kotalı Mantık”la daha çok zaman var gibi görünüyor.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2006/06/15/kendine-site-yapmak.html">Kendine Site Yapmak İsteyenler Buraya!</a></h1>
		

		<a href="https://muratcorlu.micro.blog/2006/06/15/kendine-site-yapmak.html" class="u-url"><time class="dt-published" datetime="2006-06-15 02:00:00 &#43;0200">Jun 15, 2006</time></a>

		<div class="e-content">
			 <p>&ldquo;Kendine site yapmak ne zormuş&hellip;&rdquo; başlıklı yazım çok tuttu. Kendine site yapmak isteyen birkaç arkadaş yorum ve iletişim bölümlerinden &ldquo;Abi ben de kendime site yapmak istiyorum, nasıl olacak bu iş&rdquo; manasında mesajlar göndermeye başladılar. Bu durumda Google&rsquo;ın suçu da var gerçi. Hala Google&rsquo;da &ldquo;Kendine site yapmak&rdquo; diye aratınca en başta benim site çıkıyor. Kişisel bir web sitesi hazırlama niyetinde olup bu konuda Google&rsquo;dan medet umanlar da karşısında beni buluyor büyük bir talihsizlik olarak. Ama yok, kapıma geleni boş çevirmek olmaz. Bir kaç kelam etmekte fayda var:</p>

<p>Efenim, eğer &ldquo;Bunca adamın sitesi var, Murat bile kendine site yapmış. Benim neyim eksik? Murat&rsquo;tan daha zekiyim, daha çalışkanım. O 6. senesinde bir sınıf öğretmenliği bölümünü bile bitirememiş bense Hukuk mezunuyum. Ben de kendime bir site yapmalıyım!&rdquo; diye düşüncelere dalıyorsanız, haksız sayılmazsınız. Zira web sitesi hazırlamak, temelde aslında öyle çok da zor bir şey değil. Aslında Word&rsquo;de yazı yazmaktan çok farkı yok. Ben ilk web sitemi Word&rsquo;de hazırlamıştım mesela. Tabi çok bakılası bir şey çıkmamıştı ama o biraz da estetik kabiliyetsizliğimden ve tecrübesizliğimden kaynaklanıyordu. Word&rsquo;de dokümanınızı &ldquo;Web Düzeni Görünümü&rdquo;nde oluşturup Dosya menüsünden Web Sayfası Olarak Kaydet&hellip; e basıp kaydettiğinizde sitenizin ilk sayfasını oluşturmuş olursunuz mesela. Ama web sitesi konusunda hatırı sayılır bir şey yapmak isteme ihtimalinize karşın daha profesyonel olan yolu önereceğim.</p>

<p>İnternet sayfalarının temel dili HTML(Son sürümüyle XHTML)&lsquo;dir. Ben HTML&rsquo;yi Hakkı Öcal&rsquo;ın HTML kitapçığından öğrenmiştim. Herkese de tavsiye ederim. Şu anda temin edilebilecek bir yer bulamadım ama <a href="http://muratcorlu.com/depo/HTML.rar">muratcorlu.com/depo/HTML&hellip;</a> adresinden temin edilebilir bu kitapçık. HTML basit bir dildir ama webin en önemli ayağıdır. HTML öğrenmeye başladığınızda sırada sizi CSS bekliyor olacak. Tam bu aşamada çok faydalı bir makaleyi tavsiye edip en baştan yanlış bir yola girmenizi engellemek isterim: <a href="http://www.456bereastreet.com/lab/developing_with_web_standards/tr/">http://www.456bereastreet.com/lab/developing_with_web_standards/tr/</a> Evet, Web Standartları. Çok ihmal edilen, benim de yeni yeni fark ettiğim bir güzellik. Siz en baştan buna dikkat ederseniz çok faydasını görürsünüz.</p>

<p>İşte bu kadar! HTML (mümkünse XHTML. Çok ciddi bir fark yok arada zaten) ve CSS öğrendik mi istediğimiz &ldquo;sabit&rdquo; siteyi oluşturma yetisine sahibiz demektir. Sabit kelimesini tırnak içine aldım, demek ki sabit olmayan site diye de bir şey var. Evet, web üzerindeki siteler sabit (static) ve dinamik siteler olmak üzere kabaca ikiye ayrılıyor. Dinamik sitelere &ldquo;web uygulaması&rdquo; da denebiliyor. Sabit siteler, adından da anlaşılacağı üzere değişmeyen, içeriğine ziyaretçilerin bir şey katamadığı veya içeriğini kendine göre alamadığı sitelerdir. Şöyle genel için söylemek gerekirse, .html uzantılı sayfalar bu türde sayfalardır(Bazı siteler sayfaları html gibi gösterip dinamik sayfalar çalıştırabilmekte). Dinamik siteler ise kullanıcılarını işin içine katan siteler oluyorlar. Mesela ziyaretçim bana mesaj gönderebilsin, siteme bir şeyler ekleyebilsin, bir anket koyayım falan derseniz dinamik site yapımına girmeniz gerekecek. Bunun için de yeni dillere merhaba diyeceksiniz. Menüde popüler olarak ASP, PHP, JSP, ASP.NET, CGI/PERL var. Bunlardan birini seçip öğrenmeye başladığınızda artık bu tür ihtiyaçlarınızı da karşılayabileceksiniz demektir. Bir de Javascript var; şart olmasa da, onu da zaten HTML ve CSS öğrendiğinizde kendiliğinden öğreneceksiniz yavaştan. Tabi grafik tasarım yönüne hiç girmiyorum, tüm bu anlattıklarım sitelerin kodlamasıyla ilgili şeyler. Grafik tasarım şart değildir ama bunun da ihtiyacını hissedeceğiniz zaman gelecektir.</p>

<p>Bu kadar şey saydım ama gözünüz korkmasın. Özellikle İngilizce&rsquo;ye aşinalığı olanların çok zorlanmayacakları şeyler bunlar. Ama sabırlı olmak lazım. HTML yazan programları(Word, Frontpage, Dreamweaver vb.) kullanıp hızlıca bir şeyler çıkartmak yerine HTML&rsquo;yi öğrenmeye çalışmak bence çok önemli. Hızlı fakat kalitesiz yollara girmeyin derim.</p>

<p>Yazı biraz garip oldu sanki ama, her gelen soruya ayrı ayrı benzer cevaplar yazmaktansa burada böyle bir şey bulunması daha makul geldi bana. Yoksa her aşaması onlarca makale oluşturabilecek bir konu sonuçta bu. Ha bunların hepsi kendine site &ldquo;yapmak&rdquo; isteyenler için tavsiyelerdi. Kendine site &ldquo;yaptırmak&rdquo; isteyenlerin tabi bunlarla uğraşması gerekmiyor. Bu ihtiyaçtakilere iletişim formumuz hizmet etmeye devam ediyor.</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2006/04/13/trk-msiksini-kefetmek.html">Türk Mûsikîsi&#39;ni Keşfetmek</a></h1>
		

		<a href="https://muratcorlu.micro.blog/2006/04/13/trk-msiksini-kefetmek.html" class="u-url"><time class="dt-published" datetime="2006-04-13 02:00:00 &#43;0200">Apr 13, 2006</time></a>

		<div class="e-content">
			 <p>Çok değil daha 6-7 ay öncesine kadar Klasik Türk Müziği veya Türk Tasavvuf Müziği benim için birkaç dakikadan fazla tahammül edilemeyecek ve dinlenmesi zorunlu olduğunda hemen uyku moduna geçilecek müzik türleriydi. Klasik Müzik türünü de aynı potaya koyarak, bu müzikleri hayran hayran dinleyenlere ben de hayran hayran bakar, bazen kendimi saf gibi hisseder, onca insan için bu kadar bariz bir güzelliğe karşı -kasıtlı olmasa da- bu kadar lakayt olabilmeme şaşırırdım.</p>

<p>Ekim ayında Ney Kursuna gitmeye başladığımdan beri herşey değişti. Ney hocam İsmail Hakkı Okur, zaten hayran olduğum ney&rsquo;in inceliklerini bize gösterirken, bir yandan da Türk Mûsikîsi hakkında nazariyat bilgileri vermeye başladı. Ve hep kendi kendime sorup cevap bulamadığım &ldquo;bunca insan bu müzikte ne buluyor&rdquo; soruma, hocam sayesinde cevaplar bulmaya başladım. Anladım ki bir müzik nasıl dinlenmesi gerektiği bilindiğinde mesajını almak mümkün olabiliyor. Makam&rsquo;ı öğrenince, usul&rsquo;ü kavrayınca, yorumu farkedince artık müzikden zevk alamamak, onunla başka alemlere göçmemek en boş kalpler için bile imkansızlaşıyor.</p>

<p>Daha ilk derste Itrî&rsquo;yi keşfettim. Aslında hemen her müslüman Türk&rsquo;ün içine işlemiş Itrî&rsquo;yi ismen yeni keşfediyordum. Tekbir ve Salat-ı Ümmiye eserlerini o kadar benimsemişiz ki, ben onların birer beste olabileceğini bile hiç düşünmemiştim. Ve öğrendim ki; Tekbir, bir çok müzisyen tarafından dünyanın en iyi bestesi olarak gösteriliyor.</p>

<p>Sonra Göksel Baktagir&rsquo;i, İncesaz&rsquo;ı farkettim. Daha öncelerde de dinlediğim eserlerini artık dikkatle dinleyince farklı bir lezzet almaya başladım. Birçok konserlerinde müthiş performanslarına, etkileyici yorumlarına bizzat şahit olup ürperdim.</p>

<p>Her ilim ve sanat insanın dünyaya bakışını, yorumlayışını derinden etkiliyor. Türk Müziği de beni bu alanlarda çok etkiledi. Artık daha dingin bir ruh halindeyim. Aşk, sevgi, umut, hüzün kelimeleri beni daha çok etkiliyor. Zira aşkı bir de bir bestekardan dinlemiş olmak, zihnimde, ruhumda yerini daha bir sağlamlaştırıyor. Artık en büyük zevklerimden biri Çamlıca&rsquo;ya çıkıp İstanbul&rsquo;a nazır Türk Müziği dinlemek. Eski İstanbullulara gıpta eder oluyorum; İstanbul&rsquo;un tüm güzelliğiyle, Türk Müziğinin en iyi icracılarının bizzat icralarıyla yaşamak, hayatı bu ruh haliyle devam ettirmek müthiş bir şey olsa gerek.</p>

<p>Ve sonuç; artık pop müzik dinleyemiyorum&hellip; Evet, dinleyemiyorum çünkü çok basit geliyor. Ne sözler, ne müzikler, ne yorumlar, hiçbiri dinlediğim onca Türk Müziği eserinden hiçbirinin eline su dökemiyor. Benim üzüldüğümse başka; 24. yaşıma giriyorum, ve ben kendi kültürümüz olarak görünen Türk Müziği&rsquo;ni daha yeni yeni sevmeye, öğrenmeye başlıyorum. Hafızamda pop şarkı sayısı kadar Türk Müziği eseri yok. Bu eksiklikle eğitim hayatımı bitirmek üzereyim ve bu eksiklikle belki de hayatımın büyük bir bölümünü geçirmiş bulunmaktayım. Umarım hayatımın geri kalan bölümünde bu eksiği telafi edebilecek kadar müziğimizle hemhâl olabilirim. Ve umarım, insanımız için müthiş bir derya olan mûsikîmiz daha çok kişi tarafından keşfedilir, daha çok kişi bu deryadan ceplerine birşeyler doldurabilirler&hellip;</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2005/09/01/otobiyografi-denemesi.html">Otobiyografi Denemesi</a></h1>
		

		<a href="https://muratcorlu.micro.blog/2005/09/01/otobiyografi-denemesi.html" class="u-url"><time class="dt-published" datetime="2005-09-01 02:00:00 &#43;0200">Sep 1, 2005</time></a>

		<div class="e-content">
			 <blockquote>
<p>25 Haziran 1982 Cuma günü Sakarya&rsquo;nın Sapanca ilçesinde dünyaya geldi. İlköğretim 1 ve 2. sınıfları Sapanca Kemalettin Sami Paşa İlkoğretim Okulu&rsquo;nda okudu. İlköğretim 3-8. sınıfları Adapazarı Zübeyde Hanım İlköğretim Okulu&rsquo;nda okudu. Lise&rsquo;yi Adapazarı Atatürk Süper Lisesi&rsquo;nde 2000 yılında bitirdi. Aynı yıl kaza eseri kazandığı Marmara Üniversitesi Sınıf Öğretmenliği Bölümü&rsquo;nü 6. yılında bitirmek için tırmalamakta.</p>
</blockquote>

<p>Bibliyografik bu bilgiler tabii ki bir insanın gerçekte &ldquo;kim&rdquo; olduğunu göstermekten çok uzaktır. Ancak doğum yeri ve okunan okullar insanın hayatında oldukça etkilidir. Örneğin, herkesin önemli dönemlerinden olan lise dengi yaşlarımın başlığı olan Atatürk Süper Lisesi dönemi, kişiliğimi ciddi yönde etkileyen bir dönem olmuştur. Özellikle 1999 Adapazarı Depremi&rsquo;nin birçok Sakarya&rsquo;lı için bir milat olduğunu dikkate alırsak bu dönemin önemi daha iyi anlaşılacaktır.</p>

<p>İlköğretim yıllarımda okulunda gayet başarılı ve bu başarısıyla el üstünde olan bir öğrenci olarak hatırlıyorum kendimi. Ve bu durumun beni boş bir kendini beğenmişliğe çektiğini liseye başladığımda farkediyorum. Zira lise olarak, çoğu, okulunun başarılı öğrencilerinden oluşan Atatürk Süper Lisesi&rsquo;ne başladığımda aslında çok da üstün zekalı olmadığımı farkediyorum. Bu ilk başta hoşuma gitmese de ilerleyen yaşlarımda bu duruma çok şükretmişimdir. Ama 8 yıl boyunca adam gibi çalışmadan onca başarılarla bitirdiğim ilköğretimden sonra doğal olarak lisede çok zorlandım.</p>

<p>Lise yıllarım kişiliğimin nakış nakış örüldüğü yıllar oldu. İlk defa çevremde o kadar çok zeki, belki de çoğu benden daha zeki insanlar olunca düşünmeye koyuldum. O yaşa kadarki çocukca düşüncelerimi sorguladım. Allah&rsquo;tan geç kalmamıştım, zira birçok konuda bir fikrim bile yoktu. Farklı arkadaşlar tanıdım, çoğunluğa garip gelen hareketlerinin arka yüzünü gördüm. Bu benim ufkumu genişletti. Önyargılarımdan arınmaya başladım.</p>

<p>Tam bu sıralarda meydana gelen deprem benim için çok daha etkili tecrübelerle doluydu. Deprem anıyla başlayan o tecrübe yumağı, etkilerini de göz önüne alınca benim için de tam bir milat oldu. Arkadaşlarımın birçoğu ülkenin farklı köşelerine dağıldılar. İnsanların depremden sonra değişen yüzleri bana enteresan tecrübeler yaşattı. Ağrı Belediyesi&rsquo;nin yardım kamyonunu hayatımda bir daha görür müyüm bilmem ama, onu görmek kadar sevindirmeyen, insanların o doymak bilmeyen hırsını da o zamanlar öğrendim.</p>

<p>Ben çoğunluğun aksine Adapazarı&rsquo;nda kalmayı seçtim. Bu beni belki daha iyi bir üniversiteden etti ama, bilmiyorum, pişman da değilim. Depremin getirdiği zorluklarla birlikte o sene üniversiteye hazırlanır gibi yaptık.</p>

<p>ÖSS&rsquo;ye girip Marmara Üniversitesi Sınıf Öğretmenliği&rsquo;ni kazandığımda ailemin ve hocalarımın aksine ben sonuçtan memnundum. Çünkü zaten menüde bana göre bir bölüm yoktu. Tercihleri yazarken de rahat okuyabilmeye ve bilgisayar işlerimle yürütebilmeye özen göstermiştim.</p>

<p>Hayatımda bana yakıştırılanlardan neye &ldquo;Allah korusun&rdquo; dediysem başıma geldi. Öğretmenlik için de bunu diyordum ve gele gele öğretmenlik bölümüne geldim. Büyük konuşmamak lazım&hellip;</p>

<p>Tabi üniversiteye girer girmez, &ldquo;üniversite&rdquo; diye büyüttüğüm şeyin fos çıkmasının da etkisiyle kendimi bilgisayara verdim. Daha ilk yıldan bir sürü dersden çaktım ama, bilgisayar konusunda çok tecrübe edindim. Bu 4 sene böyle geçti. Ben hep bilgisayara baktım, okul da bana. Ama okul gene kanıma girmiş ki, artık öğretmenlik gözümde çok değerli bir meslek. Öyle ki artık öğretmenlik yapmak istemememin sebebi bile sorumluluğu altında ezilme korkusu.</p>

<p>Bu arada lisede başlayan fikri altyapıyla, çevremdekilerin birşekilde oraya buraya dağılmasına karşı çözüm üretme düşüncesiyle birçok çalışma yaptım kendimce. Toplanma günleri, iftar günleri, mesajlar, yıllıklar vs&hellip; Tabi ne kadar tutabildim, ne kadar işe yaradı bilemiyorum. Ancak ümitsizliğe kapılmamaya kararlıyım. Zaten bu siteyi yapmamın önemli sebeplerinden biri de bir zamanlar birşeyler paylaştığım herkesle görüşebilmemi sağlayacak bir vesile oluşturmak. Nasıl olacağına daha emin değilim, orası ayrı&hellip;</p>

<p>Bu nasıl otobiyografidir diye hiç sormayın. Şimdilik tamamen otobiyografi bölümünü doldurmak amaçlı konuldu. Çok ümitli olmayın ama belki bir gün Murat kardeşiniz daha bi kendini beğenmişlik yapıp buraya böyle kocaman bir otobiyografi yazar.</p>

<p>Eylül 2005</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2005/08/24/kendine-site-yapmak.html">Kendine site yapmak ne zormuş…</a></h1>
		

		<a href="https://muratcorlu.micro.blog/2005/08/24/kendine-site-yapmak.html" class="u-url"><time class="dt-published" datetime="2005-08-24 16:08:00 &#43;0200">Aug 24, 2005</time></a>

		<div class="e-content">
			 <p>Siteyi yapmaya başlayalı 1 ay kadar oldu ancak ana sayfadan öteye geçemedim. Bu süreyi görüp burdan çok tembel olduğum anlaşılmasın zira insanın kendisine site yapması çok zormuş. Tabi zorluğun nedeni hep en güzelini yapmak istemekte. Hani müşteriye iş yaparken müşteri bildiği kadarıyla bir şablon önüne sürer, sen de onu yaparsın. Ama bir işin hem müşterisi hem de satıcısı olunca ürünün çıkması baya uzun sürüyor. Yok yok, kötü haberler vermeyeceğim. Az kaldı az…</p>

		</div>
	  </div>
	
	  <div class="h-entry">
		
			<h1><a href="https://muratcorlu.micro.blog/2005/07/26/siteme-hogeldiniz.html">Siteme Hoşgeldiniz</a></h1>
		

		<a href="https://muratcorlu.micro.blog/2005/07/26/siteme-hogeldiniz.html" class="u-url"><time class="dt-published" datetime="2005-07-26 13:07:00 &#43;0200">Jul 26, 2005</time></a>

		<div class="e-content">
			 <p>Sitemin gönlümden geçtiği şekilde webde olabilmesi için çabalıyorum. Fikirlerinize açığım…</p>

		</div>
	  </div>
	

</div>


    
    

  </body>

</html>
